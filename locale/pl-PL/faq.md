# Ogólne
## Kto stworzył Eltena, kto nim zarządza?
Elten został stworzony przez Dawida Piepera, na Eltenie ukrywającego się pod nazwą użytkownika pajper.
Informacje o osobach administrujących portalem lub jego częściami można odnaleźć w menu, "Społeczność", "Użytkownicy", "Administracja i autorzy".
Za projekt w sensie prawnym odpowiada powołana przez autora Fundacja Prowadnica, wpisana do Rejestru stowarzyszeń, innych organizacji społecznych i zawodowych, fundacji oraz samodzielnych publicznych zakładów opieki zdrowotnej Krajowego Rejestru Sądowego pod numerem 0000893029, NIP 5882467405, REGON 388594504.
O Fundacji można więcej przeczytać na jej stronie Internetowej [prowadnica.org](https://prowadnica.org).

## Czy istnieje lub powstanie Elten na inne platformy sprzętowe?
W chwili obecnej Elten dostępny jest tylko dla systemu Windows. Przekazane zostały informacje o powodzeniu w uruchomieniu programu z użyciem emulatora Wine, ale metoda ta nie jest oficjalnie wspierana i nie możemy ręczyć za poprawne funkcjonowanie programu.
Planowane jest stworzenie wersji mobilnej na systemy iOS oraz Android, ale obecnie nie możemy podać żadnych terminów.

## W jaki sposób mogę skontaktować się z administracją lub twórcą Eltena?
Informacje o osobach administrujących portalem lub jego częściami można odnaleźć w menu, "Społeczność", "Użytkownicy", "Administracja i autorzy". Z tego miejsca można wysłać do odpowiednich użytkowników wiadomość prywatną.
Możliwy jest też kontakt innymi drogami, warto zajrzeć do wizytówek poszczególnych administratorów, mogą tam znajdować się inne namiary.
Do administracji projektu można też napisać bezpośrednio na adres e-mail [support@elten.link](mailto:support@elten.link).
Kontakt z Fundacją Prowadnica prowadzącą projekt możliwy jest pod adresem [fundacja@prowadnica.org](mailto:fundacja@prowadnica.org). Proszę mieć na względzie, że pod tym adresem nie udzielamy żadnej pomocy technicznej ani innych form wsparcia dotyczących programu Elten.

## Gdzie mogę zgłosić błąd lub propozycję?
Najlepszym miejscem są wyznaczone fora grupy "Rozwój Eltena" (język polski) lub "Elten Development" (język angielski).
Pomijając powyższe drogi oraz grupy betatesterskie, inne zgłoszenia, szczególnie propozycji, nie będą uznawane.

## Jak zainstalować tematy dźwiękowe?
Tematy dźwiękowe dostępne w serwerowym repozytorium można pobrać z poziomu menu, "Narzędzia", "Tematy dźwiękowe", wybierając opcję "Pobierz tematy dźwiękowe" z menu kontekstowego.
Tematy dźwiękowe Eltena są zapisywane w plikach o rozszerzeniu *.elsnd i znajdują się w folderze %appdata%\elten\soundthemes, gdzie %appdata% oznacza folder Roaming danych aplikacji.
Aby dostać się do tego folderu, najłatwiej wcisnąć kombinację klawiszy WINDOWS+R, w pole "Otwórz" wpisać tekst "%appdata%" i wcisnąć enter.

## Jak stworzyć temat dźwiękowy?
Własny temat dźwiękowy można utworzyć z poziomu menu, "Narzędzia", "Tematy dźwiękowe", wybierając opcję "Nowy" z menu kontekstowego. Zostanie zaprezentowana lista dźwięków, które można dowolnie edytować.
Utworzony w ten sposób temat można wysłać do członków Rady starszych celem jego zaakceptowania i umieszczenia w serwerowym repozytorium, można także wykorzystywać go jedynie prywatnie lub dzielić się nim innymi drogami.

## Czy Elten wspiera inne czytniki ekranu, niż NVDA?
Elten nie wspiera innych czytników ekranu. Możliwe jest jednak wykorzystywanie syntezatorów SAPI5.

## Jak można wspomóc projekt?
Wsparcie projektu można podzielić na materialne i niematerialne.
Formami wsparcia finansowego jest zakup pakietów premium lub po prostu darowizny przeznaczone na rzecz Fundacji Prowadnica.
Prócz pieniędzy Elten potrzebuje także programistów, tłumaczy, testerów. Jeśli potrafisz kodować lub znasz język, na który program jeszcze nie jest przetłumaczony, a chcesz pomóc, zachęcamy do kontaktu z Radą Starszych.

## Jak i do czego wykorzystywać niewidzialny interfejs?
Niewidzialny Interfejs to funkcja pozwalająca wykonywać najważniejsze czynności z dowolnego miejsca Eltena lub nawet innych aplikacji. Możliwe jest na przykład wymienianie wiadomości prywatnych z innymi użytkownikami podczas przeglądania Internetu lub pisania dokumentu w programie Word.
Niewidzialny Interfejs to szereg dobieralnych skrótów klawiszowych, które pozwolą na odczytywanie informacji lub wyświetlenie okna odpowiedzi. Listę tych skrótów można znaleźć w menu "Pomoc", "Skróty klawiszowe niewidzialnego interfejsu", a zmienić w menu "Narzędzia, Ustawienia programu, Niewidzialny interfejs".

## Jak używać linijek brajlowskich w Eltenie?
Elten pozwala na używanie linijek brajlowskich jedynie poprzez czytnik ekranu NVDA. Należy upewnić się, że zainstalowany jest dedykowany dodatek, a następnie włączyć odpowiednie ustawienie z menu "Narzędzia", "Ustawienia programu", "Głos".

## Gdzie znajdę menedżer plików, playlistę i inne funkcje rozszerzające możliwości Eltena?
Opcje takie jak menedżer plików do wersji 2.4 stanowiły integralną część Eltena. Od wersji 2.4 zostały z niego usunięte i udostępnione jako "Programy" - wtyczki rozszerzające jego funkcjonalność.
Można je pobrać z poziomu menu "Programy", "Zainstaluj nowe programy".

## Gdzie mogę uzyskać informacje o betatestach programu Elten?
Przed każdym wydaniem stabilnej wersji Eltena odbywa się faza testów, w której wydaje się zwykle przynajmniej kilkadziesiąt wersji beta. Wersje te zawierają nieprzetestowane nowości. Testerzy aktywnie oceniają nowe rozwiązania i wskazują błędy.
Warto zauważyć, że wiele propozycji z wersji beta nie przechodzi tej fazy weryfikacji i pod wpływem oceny przez testerów, jest całkowicie zmieniana lub odrzucana.
Przed zainstalowaniem wersji beta należy mieć na względzie, że jest to oprogramowanie nieprzetestowane, w którym będą występować liczne błędy. Nie zaleca się dołączania do betatestów mniej technicznym użytkownikom.
Informacje o betatestach są publikowane na polskich oraz angielskich oficjalnych forach, tam także znajdują się informacje o zapisach do nich.

## Jak utworzyć przenośną wersję Eltena?
Wersję przenośną można utworzyć z poziomu menu, "Narzędzia", "Utwórz wersję przenośną". W tym samym miejscu można zdecydować, czy skopiować do tworzonej wersji aktualne ustawienia.
Należy pamiętać, że wersji przenośnej nie można aktualizować.

## Menu a menu kontekstowe, czym się różnią?
Menu kontekstowe zawiera opcje skojarzone z obecnie zaznaczoną kontrolką. Przykładowo na liście forów, znajdą się w nim opcje dotyczące zaznaczonego forum. Menu kontekstowe jest otwierane klawiszem menu kontekstowego oraz, domyślnie, skrótem SHIFT+F10, przypisanym poprzez szybką akcję. Skrót ten można zmienić lub usunąć.
Menu otwierane klawiszem alt pozwala otwierać najważniejsze opcje programu, jak wiadomości, fora, ustawienia.
Jeśli menu kontekstowe jest dostępne w danym miejscu, jego opcje są domyślnie także wyświetlane na początku paska menu. Zachowanie to można zmienić z poziomu ustawień, w sekcji "Interfejs" pod opcją "Wyświetlaj menu kontekstowe na pasku menu".

## Jak zaktualizować Eltena?
Domyślnie Elten sprawdza dostępność nowej wersji przy uruchamianiu programu. Jeśli dostępna jest nowa wersja, wyświetlony zostanie komunikat proponujący aktualizację. Zachowanie to można wyłączyć z poziomu ustawień, w sekcji "Ogólne" pod opcją "Sprawdzaj dostępność aktualizacji podczas uruchamiania".
Dodatkowo, jeśli dostępna jest nowa wersja programu, informacja o tym zostanie wyświetlona w "Co nowego".
Istnieje także możliwość wymuszenia instalacji najnowszej wersji. W tym celu należy skorzystać z opcji dostępnej w menu, "Narzędzia", "Reinstalacja programu". Program zapyta o to, która wersja powinna być zainstalowana. Należy wybrać opcję instalacji najnowszej wersji z serwera.

## Co daje wtyczka do NVDA?
Dedykowana wtyczka dla czytnika NVDA umożliwia obsługę linijek brajlowskich przez Eltena oraz przewijanie tekstu w miarę jego czytania.
Jej używanie nie jest wymagane, ale jest wysoce zalecane.

## Gdzie znajdę informację o wprowadzanych nowościach?
Wszystkie nowości w Eltenie są spisywane w listach zmian, dostępnych w menu "Pomoc", "Lista zmian".

## Jak przeglądać listy plików?
Listy plików dostępne są w formie drzewa. Foldery rozwijane i zwijane są strzałkami lewo-prawo.
Uwaga! Nie należy używać klawisza enter do otwierania folderów.

## Jak korzystać z okien ustawień?
Większość miejsc przeznaczonych na ustawienia, w tym ustawienia programu, grupy, bloga czy konta wykorzystuje ten sam układ, w którym okno podzielone jest na kategorie (sekcje ustawień) oraz konkretne opcje.
W oknach tych pierwszym elementem jest lista kategorii. Wybranie danej kategorii spowoduje zmianę zawartości okna, konkretne elementy dostępne są po wciśnięciu tabulatora.

# Konta
## Gdzie mogę zmienić moje dane użytkownika?
Wszystkie dane profilu można zmienić, korzystając z opcji dostępnej w menu, "Społeczność", "Zarządzaj moim kontem".
Można zmienić tam zarówno dane widoczne publicznie (wiek, miejsce zamieszkania, imię i nazwisko, wizytówkę), jak również hasło do konta, włączyć weryfikację dwu-etapową lub przejrzeć log logowań.

## Czym są, co oferują i ile kosztują funkcje premium?
Informacje o aktualnych cenach i zawartości każdego z pakietów premium można uzyskać w menu, "Społeczność", "Pakiety premium".

## Czy mogę zmienić swoją nazwę użytkownika?
Niestety nie przewidujemy takiej opcji.

## Co daje i dlaczego przydatne jest logowanie dwu-etapowe?
Logowanie dwu-etapowe to sposób na ochronę swojego konta nawet, jeśli ktoś pozna do niego hasło. Przy pierwszym logowaniu z nowego urządzenia, na skojarzony z kontem numer telefonu komórkowego wysłany zostanie specjalny kod, który należy podać w celu zakończenia logowania. W ten sposób osoba bez dostępu do telefonu komórkowego nie zaloguje się na danym koncie.
Logowanie dwu-etapowe można włączyć w sekcji menu, "Społeczność", "Zarządzaj moim kontem", w zakładce "Bezpieczeństwo", "Ustawienia uwierzytelniania dwu-etapowego".

## Jak przeglądać informacje o aktywności na moim koncie?
W sekcji menu, "Społeczność", "Zarządzaj moim kontem", w zakładce "Bezpieczeństwo", "Ostatnie logowania" można znaleźć spis ostatnich logowań, zawierających datę i adres IP. Jeśli zobaczysz tu coś podejrzanego, natychmiast zmień hasło do konta. Pamiętaj też sprawdzić, czy nie zostały utworzone nowe klucze automatycznego logowania. Zrobisz to, korzystając z sekcji "Klucze automatycznego logowania" w tej samej zakładce.

## Jak działa automatyczne logowanie?
Po włączeniu automatycznego logowania, stworzony zostanie specjalny klucz umożliwiający dostęp do konta. Klucz ten zostanie zapisany następnie na komputerze, z którego dokonywane jest logowanie.
Dodatkowo można zabezpieczyć go kodem pin.
Przeglądać i usuwać klucze można w sekcji menu, "Społeczność", "Zarządzaj moim kontem", w zakładce "Bezpieczeństwo", "Klucze automatycznego logowania".

## Jak zmienić hasło?
Hasło można zmienić w sekcji menu, "Społeczność", "Zarządzaj moim kontem", w zakładce "Bezpieczeństwo", "Zmień hasło".

## Czym różni się kod pin od hasła?
Hasło to element niezbędny podczas logowania się na Twoim koncie.
Kod pin skojarzony jest z danym kluczem automatycznegho logowania - jest kluczem używanym do jego zaszyfrowania.
Kod pin dotyczy jedynie jednego klucza i komputera, na którym klucz ten został utworzony.

# Forum
## Na czym polega idea grup?
Grupy to społeczności, w których tworzone są fora. W praktyce całe forum portalu EltenLink można podzielić na grupy, je z kolei na fora, wątki i wpisy w wątkach.
Każda grupa może mieć swój własny regulamin, posiada swojego administratora i moderatorów. Użytkownik może być zapisany do dowolnej ilości grup.
Kolejną różnicą jest sposób dołączania. Grupy mogą być publiczne, tak że każdy użytkownik może czytać tworzone na nich treści i wypowiadać się w dyskusjach. Są także grupy ukryte lub moderowane, do których użytkownicy dołączać mogą jedynie za zgodą moderatorów.

## Jak stworzyć i zarządzać grupą?
Grupy tworzy się z poziomu opcji "Nowa grupa", dostępnej w menu kontekstowym na liście grup. Można ją otworzyć poprzez menu, "Społeczność", "Forum".
Wszystkie opcje dotyczące zarządzania grupą dostępne są w menu kontekstowym danej grupy.
Nowe fora tworzy się, wchodząc w grupę i wybierając opcję "Nowe forum" z menu kontekstowego. Jedynie administrator może dodawać i usuwać fora w grupie.

## Co to jest grupa rekomendowana?
Grupy rekomendowane to specjalne grupy, które są wyróżniane przez Radę Starszych. Znajdują się one w sekcji "Grupy rekomendowane", domyślnie wyszukiwane są w nich wątki. Są to zawsze grupy otwarte i publiczne.
Szczegółowe wytyczne dotyczące tych grup zawiera Regulamin.

## Jak mogę założyć własną grupę językową?
Grupa językowa, czyli podstawowa grupa rekomendowana w danym języku, może istnieć tylko jedna. Jeśli taka grupa już istnieje, nie ma możliwości założenia kolejnej.
Jeśli społeczność danego języka nie została jeszcze oficjalnie założona, a istnieje grupa językowa posiadająca wielu aktywnych członków, należy się skontaktować z Radą Starszych.

## Czym są tagi na forum?
Tagi powstały w celu ułatwienia filtrowania wątku. Mogą być one zdefiniowane przez administratora grupy, można także tworzyć je oddolnie.
Tagi zdefiniowane przez administratora są dostępne do wyboru w oknie tworzenia tematu.
Swobodne definiowanie tagów wymaga umieszczenia tagu (jednego wyrazu) w nawiasach kwadratowych, na przykład "[ciekawostka]".
Tak utworzone tagi można łatwo filtrować, wystarczy na danym forum użyć skrótu Shift oraz strzałki w górę lub w dół, aby wybrać tag. Wyświetlone zostaną jedynie zawierające go tematy.

# Konferencje
## Czym jest przestrzeń na konferencjach?
Przestrzeń na konferencjach działa analogicznie do rzeczywistego pomieszczenia. Wyobraźmy sobie dużą salę. Poruszając się w niej, możemy dzielić uczestników rozmowy na mniejsze grupki, a następnie swobodnie przemieszczać się między tymi grupkami.
Tak właśnie działają konferencje. Poruszając się w przestrzeni, możemy zmieniać swoją pozycję względem innych użytkowników. Łatwo sobie wyobrazić, że na jednym kanale równocześnie trwają trzy niezależne rozmowy, a ich uczestnicy mogą łatwo poruszać się między nimi.

## Czym jest HRTF?
HRTF (head-related transfer function) to metoda pozwalająca wirtualizować rzeczywistą przestrzeń. W kanałach HRTF, gdy założy się słuchawki, rzeczywiście słychać relatywne pozycje użytkowników, uwzględniając to, czy dana osoba znajduje się przed, czy za nami.

## Czym jest okrągły stół?
Kanał w trybie okrągłego stołu nie posiada przestrzeni. Wszyscy użytkownicy są w nim rozmieszczani automatycznie tak, jakby siedzieli przy jednym stole.
W rezultacie każdy użytkownik jest słyszany z nieco innego kierunku, ale przy tej samej głośności. W tym trybie wykorzystywane jest HRTF.

## Czemu Elten prosi mnie o pobranie biblioteki HRTF?
Phonon, czyli używana przez Eltena biblioteka efektów HRTF, jest relatywnie duża. Jej dołączanie do każdej wersji Eltena znacznie zwiększyłoby rozmiar podczas pobierania tak samego Eltena, jak kolejnych aktualizacji. Dlatego zdecydowaliśmy się ją dostarczać osobno, tak, by jej instalacja wymagana była jedynie raz.

## Czym są i jak używać szeptów?
Szeptanie to wiadomość, która jest słyszana tylko przez jedną, wybraną osobę. Można wykorzystać ją do przekazywania poufnych informacji czy drobnych ustaleń bez zmiany kanału lub wykorzystywania prywatnych wiadomości.
Aby zaszeptać do użytkownika, wystarczy wcisnąć i przytrzymać na odpowiedniej osobie na liście uczestników konferencji spację. Puszczenie spacji jest tożsame z zaprzestaniem szeptania.

## Czym jest funkcja "Naciśnij i mów"?
Funkcja "Naciśnij i mów" pozwala sprawić, by dźwięk z naszego mikrofonu był nadawany tylko w czasie, gdy wciśniemy wybraną sekwencję klawiszy.

## Czym różnią się konferencje od rozmów głosowych?
Technicznie niczym prócz sposobu ich zainicjowania.
Po zadzwonieniu do innego użytkownika, otrzyma on powiadomienie z możliwością odebrania połączenia. Jeśli się na to zdecyduje, utworzony zostanie specjalny, prywatny kanał na konferencjach, a rozmówcy zostaną do niego dołączeni.

# Wiadomości
## Jak działa Eltenowy mail?
Eltenowy mail to prosta skrzynka pozwalająca nadawać i odbierać wiadomości e-mail z użyciem Eltena.
Każdemu użytkownikowi tworzony jest adres e-mail w domenie "elten.me", przykładowo użytkownik "kowalski" otrzyma adres "kowalski@elten.me".
Po wysłaniu wiadomości na ten adres, zostanie ona dostarczona jako wiadomość prywatna. Analogicznie, wysłanie wiadomości prywatnej na adres e-mail spowoduje nadanie jej z tego konta.

## Czym są konwersacje grupowe?
Konwersacje grupowe to specjalne konwersacje, w których uczestniczyć może dowolna ilość użytkowników. Zachowują się one jak każde inne wiadomości.
Konwersacje grupowe można tworzyć z poziomu menu kontekstowego.

## Jak zablokować danego użytkownika?
Jeśli nie życzysz sobie, aby dany użytkownik wysyłał Ci wiadomości, możesz dodać go do czarnej listy.
Możesz to zrobić z poziomu menu, "Społeczność", "Zarządzaj moim kontem", kategoria "Prywatność", "Czarna lista".

# Blogi
## Jak działają Eltenowe blogi?
Eltenowe blogi oparte są na popularnym systemie CMS WordPress. Możliwe jest przeglądanie ich i zarządzanie nimi zarówno z poziomu klienta, jak i strony Internetowej.
Eltenowa instancja WordPressa została wzbogacona o kilka dodatkowych funkcjonalności na potrzeby programu, w tym śledzenie blogów innych użytkowników czy dodatkowe ustawienia prywatności.

## Jak mogę zarządzać ustawieniami bloga?
Zarządzanie ustawieniami bloga z poziomu Eltena wymaga wybrania odpowiedniej opcji z menu kontekstowego na liście blogów.
Warto pamiętać, że panel administracyjny WordPress oferuje o wiele więcej możliwości dostosowania bloga.

## Jak zalogować się do panelu administracyjnego WordPress mojego bloga?
W pierwszej kolejności należy ustawić hasło. Ze względów bezpieczeństwa zalecamy używanie innego hasła do panelu WordPress, niż do logowania na Eltenie.
Na liście blogów należy wybrać nasz blog i z menu kontekstowego wybrać opcję "Opcje bloga". Następnie należy wybrać kategorię "Pozostałe" i otworzyć okno dostępne pod przyciskiem "Moje konto WordPress".
Stąd możliwe jest już ustawienie hasła poprzez przycisk "Ustaw nowe hasło do konta WordPress".
Po zmianie hasła, można zalogować się do panelu.
Z odwiedzanej poprzednio zakładki "Pozostałe" wystarczy w tym celu wybrać opcję "Otwórz panel administracyjny WordPress w mojej przeglądarce".

## Czy mój blog mogą obserwować użytkownicy nieposiadający Eltena?
Tak, o ile wpisy nie mają innych ustawień prywatności. Wystarczy, że wejdą na bloga z poziomu przeglądarki.
W menu kontekstowym bloga znajduje się opcja "Skopiuj adres URL bloga". Spowoduje ona skopiowanie adresu bloga do schowka. Korzystając z niego, można odwiedzić bloga z poziomu dowolnej przeglądarki Internetowej.
Analogicznie można kopiować linki do konkretnych wpisów.

## Jak zmienić adres www mojego bloga?
Na liście blogów należy wybrać nasz blog i z menu kontekstowego wybrać opcję "Opcje bloga". Następnie należy wybrać kategorię "Pozostałe" i otworzyć okno dostępne pod przyciskiem "Zarządzaj domeną bloga".

## Czy mogę przeglądać inne blogi pisane poza Eltenem z poziomu Eltena?
Tak, ale jedynie blogi używające WordPressa, konkretne działanie zależy od ustawień danego bloga. Ale zawsze warto spróbować.
Ta opcja dostępna jest w głównym menu blogów, pod nazwą "Otwórz zewnętrzny blog WordPress".

## Jak formatować treści na blogu?
Z poziomu Eltena dostępne są dwa edytory: edytor z formatowaniem i edytor HTML.
Osoby znające HTML'a i tagi WordPress mogą śmiało skorzystać z drugiej opcji. Pierwsza zapewnia podstawowe możliwości, jak tworzenie nagłówków czy linków.
Wszystkie opcje dostępne są w menu kontekstowym.
Należy mieć jednak na względzie, że są to najbardziej podstawowe narzędzia. Pełnię możliwości zapewni wykorzystanie edytora WordPress na stronie Internetowej.

# Ankiety
## Jak udzielać odpowiedzi w ankiecie?
Ankiety posiadają obecnie trzy rodzaje pytań: jednokrotnego wyboru, wielokrotnego wyboru oraz pola tekstowe. Przy danym pytaniu zawsze dawana jest wskazówka o jego typie.
Pytania jednokrotnego wyboru wymagają jedynie wskazania strzałkami wybranej odpowiedzi.
Pytania wielokrotnego wyboru wymagają zaznaczenia interesujących nas odpowiedzi klawiszem spacji.
Pola tekstowe pozwalają na wpisanie tekstu.
Między pytaniami poruszamy się klawiszem tabulacji, jak w każdym innym formularzu.

## Dlaczego nie mogę odpowiedzieć w ankiecie?
Możliwych jest kilka przyczyn.
Dana ankieta mogła zostać już przez Ciebie wypełniona, mógł minąć jej okres ważności lub jej ustawienia ograniczają listę użytkowników uprawnionych do odpowiadania.

## Do czego służą filtry w ankietach?
Podczas przeglądania odpowiedzi, możliwe jest ich filtrowanie. Dostępne są filtry włączające oraz wykluczające.
Dzięki filtrom włączającym można przeglądać odpowiedzi udzielone jedynie przez tych użytkowników, którzy w danym pytaniu wybrali filtrowaną przez nas odpowiedź.
Filtry wykluczające działają odwrotnie: wskazują na odpowiedzi tych użytkowników, którzy nie wybrali danej odpowiedzi.
Przykład: jedno z pytań w ankiecie dotyczy płci, dostępne są odpowiedzi "Kobieta", "Mężczyzna", "Wolę nie podawać". Wybranie filtru włączającego na odpowiedzi "kobieta" spowoduje jedynie wyświetlenie odpowiedzi udzielonych w ankiecie przez kobiety, zaś filtru wyłączającego na odpowiedzi "Wolę nie podawać" wskaże tylko odpowiedzi osób, które nie zataiły tej informacji.
Wiele filtrów można łączyć ze sobą, na przykład wybierając jedynie odpowiedzi od osób, które są kobietami i w wieku poniżej 20 lat, zależnie od dostępnych pytań oczywiście.
Filtry dostępne są z poziomu menu kontekstowego na liście odpowiedzi.

# Techniczne
## W jakim języku napisany jest Elten?
Elten napisany jest w języku Ruby. Części programu napisane zostały także w języku C++.

## Czy mogę dodać coś od Siebie do Eltena?
Będzie nam bardzo miło, jeśli to zrobisz.
Wszystkie informacje dostępne są na GitHubie projektu:
[https://github.com/dawidpieper/elten2](https://github.com/dawidpieper/elten2)

## Gdzie znajdę dokumentację API Eltena?
Oficjalna dokumentacja nie istnieje, jednak istnieje możliwość jej wygenerowania przez rdoc z kodu.

## Czy mogę przetłumaczyć Eltena na nowy język lub poprawić tłumaczenie już istniejące?
Tak, będzie nam niezmiernie miło! Napisz o takiej chęci do Rady Starszych.

## Jak mogę diagnozować problemy w Eltenie?
Najważniejszym narzędziem jest log, znajdujący się w menu "Narzędzia", "Przegląd logów", a także w pliku "%appdata%\elten\elten.log", gdzie %appdata% oznacza folder Roaming danych aplikacji.
Aby dostać się do tego folderu, najłatwiej wcisnąć kombinację klawiszy WINDOWS+R, w pole "Otwórz" wpisać tekst "%appdata%" i wcisnąć enter.
Jeśli mimo wybrania poziomu "debug" logowania nie widać śladu po błędzie, może być wymagane bardziej specyficzne podejście. Zapraszamy do kontaktu, wspólnie poszukamy rozwiązania.

## Gdzie Elten zapisuje ustawienia?
Wszystkie ustawienia są zapisywane w folderze "%appdata%\elten", gdzie %appdata% oznacza folder Roaming danych aplikacji.
Aby dostać się do tego folderu, najłatwiej wcisnąć kombinację klawiszy WINDOWS+R, w pole "Otwórz" wpisać tekst "%appdata%" i wcisnąć enter.

# Rozwiązania najczęstszych problemów
## Nie działa "Niewidzialny interfejs".
Najprawdopodobniej problem dotyczy używanego skrótu klawiszowego. Może się zdarzyć, że jest on już wykorzystywany w innym programie.
Klawisze używane przez "Niewidzialny interfejs" można zmienić z poziomu menu "Narzędzia", "Ustawienia programu", kategoria "Niewidzialny interfejs", opcja "Modyfikatory".

## Nie działa u mnie automatyczne logowanie.
Taki problem może wystąpić czasem po aktualizacji programu.
W jego rozwiązaniu może pomóc usunięcie pliku "%appdata%\elten\login.dat", gdzie %appdata% oznacza folder Roaming danych aplikacji.
Aby dostać się do tego folderu, najłatwiej wcisnąć kombinację klawiszy WINDOWS+R, w pole "Otwórz" wpisać tekst "%appdata%" i wcisnąć enter.
Możliwe także, że automatyczne logowanie jest po prostu wyłączone z poziomu menu "Narzędzia", "Ustawienia programu", kategoria "Ogólne", opcja "Włącz automatyczne logowanie".

## Nie słychać mnie w konferencjach.
Ten problem może być związany z kilkoma przyczynami.
Z poziomu menu "Narzędzia", "Ustawienia programu", kategoria "Urządzenia audio", opcja "Mikrofon" sprawdź, czy wybrane jest właściwe urządzenie.
Elten może mieć problem z automatycznym wykryciem domyślnego urządzenia, spróbuj celowo wskazać właściwe. Jeśli to możliwe, warto przetestować kilka różnych mikrofonów.
Jeśli problem nadal występuje, być może mikrofon ustawiony jest na zbyt małą czułość w systemie lub samym programie.
Podczas rozmowy, wybierz przycisk "Więcej opcji", "Zmiana głośności". Upewnij się, że "głośność mikrofonu" jest odpowiednio wysoka, 100% odpowiada poziomowi w systemie.
Warto także sprawdzić w tym samym menu "Więcej opcji", czy wyłączone jest "wyciszenie mikrofonu" i czy omyłkowo nie została włączona opcja "Naciśnij i mów".
Jeśli żaden z poniższych kroków nie pomaga, sprawdź log w poszukiwaniu błędów.
Jeśli nie dochodzą także wiadomości na chacie lub połączenie jest urywane po krótkim czasie, problem może dotyczyć stosowanej zapory sieciowej. Upewnij się, że Elten jest upoważniony do połączeń z siecią, w tym połączeń UDP. Portem stosowanym w konferencjach jest 8133.

## Po uśpieniu komputera lub podłączeniu/odłączeniu słuchawek Elten traci dźwięk.
Niektóre sterowniki karty dźwiękowej nie potrafią poprawnie obsługiwać tych zdarzeń, zamiast tego powielają swoje instancje.
Rozwiązaniem może być wymuszenie wykorzystania domyślnej karty zamiast jawnego wybierania stosowanej w menu "Narzędzia", "Ustawienia programu", kategoria "Urządzenia audio", opcja "Urządzenie wyjściowe".

## Nie mogę zmieniać tempa odtwarzania.
Prawdopodobnie wyłączone zostały efekty FX. Można je włączyć w menu "Narzędzia", "Ustawienia programu", kategoria "Zaawansowane", opcja "Włącz efekty FX".