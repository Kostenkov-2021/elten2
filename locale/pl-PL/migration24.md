Drodzy użytkownicy! Po przeszło roku testów, oddajemy w wasze ręce finalne wydanie Eltena 2.4, czyli największej aktualizacji programu od wersji 2.0.
W związku z mnogością zmian i nowości, w niniejszym dokumencie spróbujemy zakreślić informacje o najważniejszych różnicach między wersją 2.4, a poprzednią 2.3.8. W razie jakichkolwiek pytań, zapraszamy do zadawania ich na forum, gdzie testerzy i inni użytkownicy z chęcią spróbują rozstrzygnąć wszystkie wątpliwości.
Uwaga! W tym miejscu nie zostały wymienione wszystkie zmiany, a jedynie te, które uznaliśmy za najbardziej znaczące lub najciekawsze.

# Ogólne zmiany
## Zmiana nazwy i adresów portalu
Od 24 stycznia 2021r, nazwa portalu "Elten Network" została zastąpiona przez nazwę "EltenLink" Klient, przynajmniej na razie, pozostaje pod nazwą Elten.
Zmienione zostały także adresy:
* Główna strona projektu znajdzie się pod adresem
https://elten.link
obecnie znajduje się tam informacja o charakterze Portalu, ale z biegiem czasu będą udostępniane kolejne treści. Stara strona znajduje się pod dotychczasowym adresem, ale będzie stopniowo wygaszana na rzecz nowej.
* Wszystkie blogi na Eltenie przeniesione zostały pod adres
elten.blog
tak więc jeśli do tej pory blog znajdował się pod adresem
xyz.eltenblog.net
od teraz jego strona to
xyz.elten.blog
* Indywidualne konta mailowe zostały przeniesione pod adres
login@elten.me
Do końca 2021 roku maile wysyłane na stary adres będą jeszcze przekazywane na nowy. Jest to czas na przekazanie informacji o zmianie adresu do zainteresowanych nadawców.
## Nowe logo projektu
Logo projektu EltenLink przedstawia od teraz laptopa na niebieskim tle. Na ekranie widoczna jest żółta prowadnica przecięta przez końcówkę białej laski. Na krawędzi znajduje się napis Elten(*)Link rozdzielony 6-ramienną gwiazdą.
## Dodatek do NVDA
Jeżeli korzystasz z czytnika ekranu NVDA, na pewno ucieszy Cię wiadomość, że od teraz możesz zainstalować dodatek, który ułatwi Ci pracę z Eltenem poprzez umożliwienie używania linijek brajlowskich czy przewijania tekstu w miarę czytania. Jeżeli NVDA jest zainstalowane na Twoim komputerze, Elten sam powinien spytać Cię o zgodę na instalację dodatku; zostaniesz przeprowadzony przez wszystkie kroki instalacji, które bardzo przypominają instalację typowego dodatku do NVDA. Za każdym razem, gdy pojawi się jego aktualizacja, Elten spyta o możliwość jej przeprowadzenia przy starcie.
## Menu Kontekstowe
Od teraz wszelkie funkcje lokalne, charakterystyczne dla danej sekcji, dostępne są w menu kontekstowym.
Aby je otworzyć, możesz wcisnąć klawisz menu kontekstowego na Twoim komputerze lub Alt - będzie to pierwszy kafelek menu po lewej stronie. Jeżeli nie chcesz, by menu kontekstowe pokazywało się na pasku menu pod altem, wejdź w Narzędzia/Ustawienia Programu/Interfejs i odznacz pole wyboru Pokazuj menu kontekstowe na pasku menu.
Innym sposobem na wejście do menu kontekstowego, przydatnym, gdy Twój komputer nie posiada predefiniowanego klawisza, jest użycie skrótu Szybkiej Akcji, domyślnie SHIFT+F10.
## Nowy układ okien dialogowych i menu
Od tej pory układ okien dialogowych i menu kontekstowego odpowiada temu znanemu z systemów operacyjnych. Po wszystkich zapytaniach oraz menu kontekstowym należy poruszać się strzałkami góra/dół.
## Funkcje Premium
Elten Ling, podobnie jak każdy serwis, wymaga nie tylko czasu potrzebnego na jego rozwijanie, ale także pieniędzy, które są niezbędne do opłacenia serwerów.
W związku z powyższym od wersji 2.4 wprowadzono tzw. funkcje premium, które mają uprzyjemnić korzystanie z programu i jednocześnie pozwolić na jego dalsze rozwijanie.
Wpływy z ich zakupu są przekazywane tylko na utrzymanie serwera; na stan wersji 2.4 deweloper nie czerpie korzyści materialnych z rozwijania projektu.
Więcej o cenach pakietów i sposobie ich otrzymania możesz przeczytać na forum Twojej grupy językowej dot. rozwoju Eltena oraz w sekcji Premium w zakładce Społeczność/Zarządzaj moim kontem.
## Dźwiękowa reprezentacja list i menu
Od teraz każdy element na liście lub w menu będzie nieco inaczej reprezentowany dźwiękowo w zależności od tego, gdzie się znajduje (bardziej na początku, czy przy końcu) - elementy na początku słychać po lewej, a na końcu - po prawej stronie.
Aby zmienić to ustawienie, wejdź w Narzędzia/Ustawienia Programu/Interfejs i odznacz spacją pole wyboru Używaj pozycjonowania w przestrzeni dla interfejsu użytkownika.
UWAGA!
Pozycjonowanie nie dotyczy syntezy mowy, a jedynie dźwięków tematu dźwiękowego.
## Treści tylko w znanych językach
Elten nie będzie już wyświetlać grup, ankiet czy forów w nieznanych językach, jeżeli wybierzesz te, którymi się posługujesz.
By to zrobić, wejdź w Społeczność/Zarządzanie Moim Kontem/Języki i zaznacz wszystkie te, które znasz.
Jeżeli mimo wszystko będziesz chciał zobaczyć np. na liście grup te w nieznanych Ci językach, wybierz odpowiednią opcję z menu kontekstowego danej sekcji.

# Szybkie Akcje
Do tej pory okno główne Eltena pozostawało puste i, by użyć którejkolwiek funkcji, należało wejść do niej z menu; teraz przestrzeń ta została zagospodarowana dzięki dodaniu Szybkich Akcji. Są to skróty podobne do tych, jakie możesz spotkać na pulpicie - odsyłacze do programów, notatek, linków itp. W Eltenie taki skrót można utworzyć praktycznie do każdej funkcji, tzn. m.in do grup, for, blogów, konwersacji, konkretnych funkcji (takich jak konferencje), ustawień itp. Aby znaleźć się w żądanym miejscu, musisz po prostu kliknąć Enter na danej akcji lub użyć przypisanego do niej skrótu (o tym więcej poniżej).
## Dodawanie Szybkich akcji
Większość elementów w programie posiada obecnie menu kontekstowe, dzięki któremu można uzyskać dostęp do funkcji lokalnych, charakterystycznych dla danego elementu lub okna. Pozwala ono też dodać element do Szybkich Akcji.
Więc jeżeli np. chcesz dodać do tej listy ulubionego bloga, ustaw się na nim na liście blogów, otwórz menu kontekstowe i kliknij Dodaj do Szybkich Akcji, a element wyląduje na dole listy w oknie głównym.
Innym sposobem na dodanie jakiegoś elementu, głównie opcji z menu głównego, niemożliwych do dodania z menu kontekstowego, jest kliknięcie Ctrl+N w oknie głównym programu lub otwarcie menu kontekstowego i wybranie odpowiedniej opcji. W obu przypadkach znajdziemy się w oknie, które pozwoli nam wybrać interesującą nas akcję z listy dostępnych i dodać ją do naszej listy.
Wyobraźmy sobie, że chcemy utworzyć skrót do notatek. Opcja ta jest dostępna z poziomu menu głównego, więc nie można otworzyć na niej menu kontekstowego. Dlatego właśnie w oknie głównym, na liście akcji, klikamy menu kontekstowe, klikamy Dodaj i wybieramy z listy interesujące nas Notatki, zatwierdzając przyciskiem Enter.
## Zmienianie skrótu klawiszowego
W menu kontekstowym szybkiej Akcji, ew. poprzez skrót Ctrl+K, możemy zmienić skrót klawiszowy dla każdej akcji. Jest to skrót globalny, który będzie działał w całym programie. Np. gdy podczas przeglądania forum będziemy chcieli szybko dostać się do konferencji, wystarczy, że wciśniemy wybrany przez nas skrót.
UWAGA!
Lista skrótów jest ograniczona do klawiszy funkcyjnych (F1-F12) oraz ich kombinacji z klawiszem Shift (Shift+F1-F12).
UWAGA!
Otwarcie menu kontekstowego TEŻ może być Szybką Akcją! :)
UWAGA!
Obecny kształt programu zakłada brak jakichkolwiek skrótów globalnych dla funkcji, które posiadały je wcześniej, np. wypowiadanie daty, godziny, ostatnio wymówionego komunikatu, pauzowanie/wznawianie mediów itp.
Jedynym sposobem, by taki skrót zachować, jest dodanie odpowiedniej akcji w oknie głównym, ustawienie odpowiedniego skrótu i ukrycie akcji.
Należy zwrócić uwagę, że część domyślnie ustawionych Szybkich Akcji jest ukryta.
## Ukrywanie Szybkich Akcji
Aby lista Szybkich Akcji w oknie głównym nie była zbyt długa, niektóre z nich można ukryć. Jest to szczególnie przydatne w przypadku akcji typu wypowiadanie godziny, które zwykle wywołuje się tylko skrótem. Należy wziąć pod uwagę, że część predefiniowanych Szybkich Akcji jest domyślnie ukryta.
Wyobraźmy sobie, że chcemy, by klawisz F8 powodował, jak kiedyś, oznajmienie godziny.
1. Dodajemy akcję w oknie głównym poprzez menu kontekstowe lub klawisz Ctrl+N.
Akcja znajduje się teraz na dole listy. Na razie możemy ją wywołać tylko klawiszem Enter.
2. Ustawiamy dla niej skrót klawiszowy, wybierając odpowiednią opcję z menu kontekstowego lub klikając Ctrl+K i wybierając F8 z listy dostępnych skrótów.
Teraz możemy wywołać akcję nie tylko Enterem w oknie głównym, ale i skrótem w całym programie.
3. Jeżeli mamy taką potrzebę, ukrywamy akcję w menu kontekstowym.
Od teraz nie będzie widoczna w oknie głównym, ale skrót nadal będzie działał.
Aby wyświetlić wszystkie ukryte akcje, w menu kontekstowym klikamy Pokaż Ukryte Akcje. By ponownie je schować, klikamy Ukryj Ukryte Akcje.

# Wiadomości i konwersacje
## Edytowanie konwersacji grupowej
Jeżeli nie podoba Ci się nazwa konwersacji, do której należysz lub chcesz zarządzać jej członkami, wystarczy że otworzysz na niej menu kontekstowe po ustawieniu się na liście konwersacji i klikniesz Edytuj Konwersację grupową lub wciśniesz kombinację ctrl+e. Okno, w którym się znajdziesz, pozwala na zmianę nazwy konwersacji oraz na dodawanie osób.
## Wyciszanie konwersacji
Jeżeli chwilowo chcesz wstrzymać powiadomienia z danej konwersacji tak, jak można to robić w popularnych komunikatorach, ustaw się na niej strzałką na liście konwersacji i z menu kontekstowego wybierz opcję Wycisz konwersację. Okno, w którym się znajdziesz, pozwala na wstrzymanie powiadomień na kwadrans, godzinę, dzień, tydzień lub na zawsze, czyli do momentu ponownego ich włączenia.

# Blogi
Od maja 2020r, Elten wykorzystuje jako silnik blogowy system WordPress. Pozwala to na tworzenie blogów łatwych do dostosowywania i estetycznych dla osób je odwiedzających z zewnątrz.
Każdy blog ma swój unikalny adres w domenie elten.blog. Z poziomu menu kontekstowego bloga można podejrzeć jego adres.
Zależnie od konfiguracji, osoby z zewnątrz mogą przeglądać wpisy na blogu i/lub umieszczać na nim komentarze.
## Ustawienia bloga
Od teraz wszystkie opcje dotyczące Twojego bloga znajdziesz w jednym miejscu. Wejdziesz w nie z menu kontekstowego, gdy ustawisz się na zarządzanym blogu na jakiejkolwiek liście blogów.
Kategorię ustawień wybierzesz strzałką, a do konkretnego ustawienia dotrzesz klawiszem Tab.
Uwaga!
W tym miejscu możliwa jest także zmiana adresu Internetowego bloga (funkcja premium).
## Generowanie hasła do konta WordPress
Z poziomu karty Pozostałe ustawień dowolnego bloga, można przejść do naszego profilu WordPress. W tym miejscu można ustawić hasło, które umożliwi nam logowanie się przez stronę, na której możemy skonfigurować niedostępne z poziomu programu ustawienia, w tym włączyć wtyczki czy przełączać się między motywami.
## Śledzenie wpisu
Wpis na blogu można śledzić, podobnie jak wątek na forum. Będziesz otrzymywać powiadomienia o każdym nowym komentarzu do niego. By to zrobić, ustaw się na nim na liście wpisów i wybierz odpowiednią opcję z menu kontekstowego lub wciśnij kombinację Ctrl+L. Można to zrobić również wewnątrz wpisu.
UWAGA!
Funkcja premium, dostępna w pakiecie Kurier.

# Forum
Większość zmian na forum obejmuje nowe narzędzia moderatorskie. Dzięki nim można efektywniej zarządzać grupą, jednak informacje na ich temat będą przydatne również dla użytkowników. Najważniejsze nowe funkcje to:
* Zamknięte fora - użytkownicy nie mogą w nich tworzyć nowych treści, to znaczy na zamkniętym forum nie można dodawać nowych wątków. W tym miejscu należy odnotować, że można dodawać wpisy w otwartych wątkach na zamkniętym forum. Fora zamknięte są oznaczone odpowiednim dźwiękiem.
Mogą one służyć np. do dodawania ogłoszeń, archiwizowania forów i wątków oraz tworzenia forów, w których nowe wątki może tworzyć wyłącznie moderacja danej grupy.
* Tagi - zbiory wartości definiowane przez moderację.
Funkcja służy do porządkowania forum, jeśli jest ono obszerne bądź zróżnicowane. Dla przykładu zamiast tworzyć w Polskiej Społeczności Eltena osobne forum na treści 18 plus, zostaną one opatrzone konkretnym tagiem. Dzięki temu nazwa każdego takiego wątku będzie zunifikowana i nie będzie trzeba ich izolować. Między tagami na forum przemieszczać się można z użyciem skrótu klawiszowego SHIFT i strzałki góra/dół.
* Oferowanie wątków - przenoszenie wątków w grupach 
Funkcja służy do wygodnego wymieniania się wątkami w grupach. Nie trzeba już tymczasowo przekazywać uprawnień lub tworzyć grup dodatkowych. Wystarczy wybrać opcję Zaoferuj ten wątek innej grupie lub wcisnąć ctrl+o i wybrać grupę z listy.
* Blokada wpisu - zablokowany post na forum nie może być edytowany.
* Zgłaszanie wpisu - jeśli wpis łamie regulamin grupy, można zgłosić go do jej moderacji używając funkcji Zgłoś ten wpis znajdującej się w menu kontekstowym.
Poza tym udostępniono jeszcze kilka nowości niezwiązanych z moderacją:
* Historia wzmianek (funkcja premium) - jest to osobna sekcja na forum, w której przejrzymy otrzymane wzmianki. Są one posortowane od najnowszych do najstarszych. Kiedy ustawimy się na interesującej nas wzmiance, możemy wejść do wątku strzałką w prawo oraz skrótem ctrl+slash przejrzeć jej treść w polu edycji (funkcja dostępna w wersji podstawowej). Możemy także wcisnąć ctrl+pytajnik, aby odpowiedzieć na wzmiankę (funkcja premium). Taka odpowiedź zostanie wysłana do nadawcy jako odpowiednio sformatowana wiadomość prywatna.
* Sortowanie drzewa forum - w menu kontekstowym w sekcji Forum możemy wybrać, w jaki sposób mają być sortowane grupy i fora.
* Bardziej rozbudowana wyszukiwarka - Od teraz możemy określać, czy chcemy znaleźć coś w tytule, treści, czy tytule i treści wątku. Jest też dostępnych kilka kryteriów odnoszących się do przeszukiwanych grup.
* Oznaczone wątki (funkcja premium) - działają podobnie do śledzonych wątków, pojawiają się na liście forów, ale nie pokazują się w Co nowego. Zastosowanie ich może zależeć od użytkownika. Mogą np. służyć do oznaczania wątków do przeczytania na później, takich, które szczególnie się lubi, zawierają istotne treści itp.
* Zakładki w wątkach (funkcja premium) - są one zapisywane na serwerze i pozwalają na szybkie skakanie do zapamiętanych wpisów. Można je przeglądać z poziomu menu kontekstowego/Nawigacja, Zakładki albo z użyciem skrótu CTRL+B.
* Fora mieszane - są to fora, na których każdy wpis może być głosowy lub tekstowy, wg uznania autora.
* Polubienia - funkcja znana z wielu popularnych forów i grup dyskusyjnych, od teraz z menu kontekstowego oraz używając skrótu ctrl+k można polubić wpis, na którym się znajdujemy. Kiedy zostanie on polubiony przez co najmniej jedną osobę, informacja o ilości polubień znajdzie się pomiędzy treścią wpisu a sygnaturą użytkownika. Można również z poziomu menu kontekstowego lub przy użyciu skrótu ctrl+shift+k sprawdzić, kto polubił post.
* Regulamin grupy - jeśli grupa ma regulamin, każdy użytkownik może go odczytać z poziomu menu grupy, a w dodatku musi zaakceptować przy dołączeniu, także przy dołączeniu automatycznym poprzez umieszczenie wątku lub wpisu w grupie otwartej.
* Wiadomość dnia - w grupie można ustawić wiadomość dnia, która po każdej edycji wyświetli się użytkownikom chcącym przeglądać grupę. Nie dotyczy to przeglądania wątków z grupy poprzez wyszukiwarkę lub co nowego.
Można tu wyróżnić również pomniejsze zmiany:
*Kombinacja klawiszy Shift+Enter lub odpowiednia opcja w menu kontekstowym wyświetla wszystkie wątki w danej grupie wg daty ostatniego wpisu.
* Podczas przenoszenia wpisu, wątki sortowane są wg grupy
* Przy zamykaniu niepustego okna tworzenia wątku i wątku przy niepustej odpowiedzi, wyświetlany jest monit o potwierdzenie porzucenia wpisu.
* Pod edytowanymi wpisami znajduje się odpowiednia adnotacja
* Z poziomu menu kontekstowego można wyświetlić oryginalną treść wpisu
* Podczas edycji wpisów można dodawać i usuwać załączniki

# Ankiety
Od wersji 2.4 można bardziej szczegółowo interpretować wyniki ankiet. Stary wygląd odpowiedzi można uzyskać poprzez wybranie funkcji Pokaż raport, natomiast nowy, Pokaż wyniki charakteryzuje się możliwością przeglądania odpowiedzi na konkretne pytanie a także możliwością filtrowania odpowiedzi. Dzięki temu możemy np. sprawdzić, co zaznaczyły w pytaniu drugim osoby, które w pierwszym pytaniu zaznaczyły tak, albo nie zaznaczyły nie.
Można także tworzyć ukryte ankiety i udostępniać je w grupach lub w wiadomościach prywatnych (pakiet premium Kurier).

# Ustawienia
Aby wejść w ustawienia programu, należy otworzyć menu klawiszem Alt i wybrać sekcję Narzędzia.
Okno ustawień programu Elten zostało przebudowane tak, że bardziej przypomina teraz okna wielu innych programów, np. NVDA. Gdy w nie wejdziesz, znajdziesz się na liście kategorii; zaznacz którąś poprzez najechanie na nią strzałką, a po należących do niej ustawieniach poruszaj się klawiszem Tab.
## Sposób informowania o typie kontrolek
Jeżeli chcesz być informowany o typie kontrolek (przycisk, lista itp) w konkretny sposób (dźwiękiem, głosem lub głosem i dźwiękiem), wejdź w sekcję Narzędzia/Ustawienia/Interfejs i wciskaj klawisz Tab do momentu, aż znajdziesz się na polu Sposób informowania o typie kontrolek, które pozwoli Ci wybrać interesującą Cię opcję. Możesz sprawić, by Elten informował Cię o typie kontrolki tylko dźwiękiem (inny dźwięk dla przycisku, inny dźwięk dla listy itp, bez żadnej informacji głosowej), tylko głosem (bez informacji dźwiękowej), a także zarówno głosem, jak i dźwiękiem.
UWAGA! Pamiętaj, że dźwięki dla innych zdarzeń nadal będą odtwarzane, jeżeli nie wybrano inaczej w ustawieniach tematu dźwiękowego.
Pamiętaj, by zapisać ustawienia, nim wyjdziesz z okna.

# Pomoc
## Lista zmian
Od wersji 2.4 Lista zmian jest dostępna dla tłumaczy w celu dostosowania jej do wszystkich obsługiwanych przez program języków.
## Wersja programu
Okno Wersji Programu zostało przebudowane tak, by przekazywać informacje zarówno o numerze kompilacji Eltena, jak i używanych bibliotek.
## Przewodnik po dźwiękach
Elten jest w stanie objaśnić Ci teraz, co oznaczają poszczególne dźwięki Twojego tematu dźwiękowego; wystarczy, że wejdziesz w Pomoc/Przewodnik po tematach dźwiękowych, a znajdziesz się na liście, która zawiera wszystkie dźwięki wraz z objaśnieniami. By odtworzyć konkretny dźwięk, wciśnij spację; by go zatrzymać podczas odtwarzania, wciśnij dwa razy klawisz Tab, by dojść do przycisku Stop.
UWAGA!
Elten pozwala także na edycję tematu dźwiękowego, tzn. dostosowanie dźwięków wg własnych preferencji; w tym celu należy wejść w sekcję Narzędzia/Tematy dźwiękowe, ustawić się na interesującym nas pobranym temacie i z menu kontekstowego wybrać Edytuj.

# Narzędzia
## Instalacja/reinstalacja programu
Od tej pory z poziomu menu Narzędzia możliwe jest zainstalowanie lub reinstalacja Eltena.
* Jeśli korzystasz z wersji stabilnej, opcja ta pozwala na reinstalację programu w wypadku wykrytych błędów.
* Jeśli Elten został uruchomiony z wersji przenośnej, z poziomu tego menu można go zainstalować w systemie.
Możliwa jest instalacja obecnie uruchomionej wersji lub też pobranie najnowszej dostępnej z serwera.
## Przegląd Logów
Jest to przydatna funkcja, gdy chcesz rozwiązać jakiś problem z programem lub coś przetestować; aby zobaczyć logi, wejdź w Narzędzia/Przegląd logów. Znajdziesz się w oknie, które pozwoli Ci wybrać typ zdarzenia i dookreślić jego parametry. Na liście poniżej znajdziesz znalezione zdarzenia. Jeżeli nie jesteś zaawansowanym użytkownikiem, po oknie poruszaj się ostrożnie i nie wykorzystuj pochopnie otrzymanych z niego informacji.

# Konferencje
Od wersji 2.4 Elten umożliwia także prowadzenie rozmów głosowych. Konferencje, bo tak nazywa się ta funkcja, pozwalają na tworzenie kanałów, w których możliwe jest prowadzenie rozmów.
Są one w pełni szyfrowane, tak więc żadna osoba postronna nie może ich podsłuchać.
## Kanały
Kanały w konferencjach mogą być dwóch rodzajów:
* Grupowe, tworzone przez administratora grupy i widoczne tylko dla członków danej grupy,
* Prywatne, tworzone przez użytkowników i widoczne dla wszystkich innych użytkowników.
Jeśli chcesz zapewnić prywatność prowadzonych rozmów, możesz ustawić hasło kanału, które musi podać osoba do niego dołączająca.
Po wybraniu opcji Konferencje z menu, pojawi się lista dostępnych kanałów. Aby dołączyć do jednego z nich, wciśnij na nim klawisz Enter lub wybierz opcję Dołącz z menu kontekstowego. Jeśli chcesz założyć własny kanał, wybierz opcję Utwórz kanał lub wciśnij skrót CTRL+N.
## Dźwięk przestrzenny
Możliwe jest tworzenie kanałów z dźwiękiem przestrzennym (HRTF). W kanałach tych użytkownicy mogą się przemieszczać w przestrzeni, emulując naturalną rozmowę. Można wykorzystać tę funkcję do rozplanowania na przykład podcastu bądź konferencji.
Zastosowania tej możliwości są niemal nieograniczone i zależą wyłącznie od wyobraźni użytkowników. Można na przykład odejść na bok, by omówić jakiś problem nie przeszkadzając innym, albo podzielić konferencję na kilka niezależnych grup/stanowisk, które działają niezależnie, ale umożliwiają łatwe poruszanie się między nimi.
Aby utworzyć kanał z obsługą dźwięku przestrzennego, wystarczy wybrać odpowiednią opcję w oknie tworzenia kanału.
## Obiekty w kanałach
Obiekty w kanałach to elementy tła, które mogą nadawać klimat bądź stanowić punkty odniesienia dla użytkowników. Istnieje pewna liczba predefiniowanych obiektów, które można ustawiać w przestrzeni, użytkownicy posiadający pakiet Audiofil mogą dodatkowo dodawać dowolne własne dźwięki.
## Przemieszczanie się po przestrzeni kanału
Po przestrzeni kanału przemieszcza się z użyciem strzałek, gdy kursor znajduje się na kontrolce oznaczonej jako Przestrzeń kanału.
Można też bezpośrednio podejść do innych użytkowników. W tym celu wystarczy na liście użytkowników, po zaznaczeniu odpowiedniej osoby, wybrać opcję Podejdź z menu kontekstowego lub wcisnąć klawisze CTRL+G.
## Funkcja Naciśnij i Mów
Jeśli nie chcesz być słyszany przez cały czas, możesz aktywować funkcję Naciśnij i Mów. Jest to klawisz lub kilka klawiszy, po których przytrzymaniu będziesz słyszany w konferencji, zaś po puszczeniu których Twój mikrofon zostanie automatycznie wyciszony.
Funkcja Naciśnij i Mów działa również wtedy, gdy okno Eltena jest zminimalizowane.

# Pozostałe
## Sprawdzanie Pisowni
Aby sprawdzić pisownię w dowolnym polu tekstowym przed jego wysłaniem/zatwierdzeniem/zapisaniem, wystarczy wcisnąć kombinację Ctrl+Shift+S lub wybrać odpowiednią opcję z menu kontekstowego; zostanie wyświetlona lista znalezionych błędów z możliwością ich poprawienia.
UWAGA!
Funkcja premium, dostępna w pakiecie Skryba.
## Generowanie alternatywnych kodów logowania
Jeżeli masz włączoną weryfikację dwuetapową, za każdym razem, gdy będziesz chciał zalogować się do nowego urządzenia, zostaniesz poproszony o kod, wysłany w wiadomości SMS.
Może jednak zdarzyć się, że chwilowo nie będziesz mieć dostępu do telefonu.
Na taką okoliczność przydadzą się alternatywne kody, wygenerowane w sekcji Społeczność/Zarządzaj Moim Kontem/Bezpieczeństwo/Ustawienia Uwierzytelniania Dwuetapowego/Wygeneruj Kody Alternatywne.
Po jej wybraniu, pojawi się pole tekstowe z kodami, które możesz skopiować i zapisać w bezpiecznym miejscu na wypadek, gdybyś musiał ich użyć.
## Dzwonienie do użytkownika
Jeżeli użytkownik jest online, możesz do niego zadzwonić. Może on odebrać lub odrzucić połączenie. Jeżeli odbierze, tworzona jest dla Was specjalna przestrzeń do rozmowy, podobna do kanału w konferencjach, ale nikt poza Wami nie może do niej dołączyć.
W zakładce Społeczność/Zarządzaj moim kontem/Prywatność możesz ustalić, kto może do Ciebie dzwonić.
## Nowe okno - Administracja i Autorzy
Po wejściu w Społeczność/Użytkownicy/Administracja i Autorzy możesz zobaczyć sztab rozwojowy Eltena z podziałem na funkcje - tłumaczy, programistów, administratorów, moderatorów, sponsorów etc.
## Zarządzanie Moim Kontem
Okno ustawień dotyczących konta, znajdujące się w menu Społeczność, zostało przebudowane - teraz ustawienia są podzielone na kategorie, tak jak w przypadku ustawień programu. W tej sekcji możesz edytować profil, zmienić status i sygnaturę, napisać swoją wizytówkę, zarządzać znanymi językami, prywatnością i bezpieczeństwem konta, spersonalizować powiadomienia Co Nowego i zarządzać pakietami premium.
## Media
W wersji 2.4 pole odtwarzacza i mediów takich jak wpisy audio na blogach i posty głosowe na forach zostało zunifikowane tak, że wszędzie wygląda podobnie, co ułatwia poruszanie się po nim.
## Prędkość i tempo odtwarzania
Gdy znajdujesz się w odtwarzaczu, wciskaj klawisze shift+strzałki góra/dół lub ctrl+strzałki góra/dół, by regulować prędkość i tempo odtwarzania.
## Tryb Nie Przeszkadzać
Jeżeli jesteś zajęty i nie chcesz, by powiadomienia zbytnio Cię rozpraszały, włącz tryb Nie Przeszkadzać podobny do tego, jaki znasz np. z systemów IOS i Android. Gdy będzie aktywny, powiadomienia będą widoczne tylko w sekcji Co Nowego, ale dźwięki i informacje głosowe nie będą prezentowane. Funkcję tę domyślnie można wywołać skrótem klawiszowym SHIFT+F2. Po włączeniu, będzie aktywna do momentu, gdy wyłączysz ją ręcznie lub zamkniesz program.

# Gdzie są te funkcje?
## Awatary
Ze względu na problem praw autorskich oraz małą popularność tej funkcji, od wersji 2.4 awatary zostały usunięte z programu. Oznacza to, że nie będą widoczne w wizytówkach użytkowników i nie będzie można ich ustawiać oraz odsłuchiwać.
Ich rolę po części przejęły wpisy audio na blogach.
## Chat
Funkcji Chat nie ma już w menu Społeczność. Ze względu na małą popularność w poprzedniej formie, funkcja ta została usunięta, ale przeniesiono ją do konferencji głosowych, w których można pisać wiadomości tekstowe w ramach kanału.
## Pliki
Od teraz pliki możesz przeglądać w osobnym programie, który uruchamiamy z poziomu Eltena. Możesz go pobrać w sekcji Programy.
Wszystkie funkcje, jakie pamiętasz z poprzednich wersji, zostały zachowane lub udoskonalone.
## Playlista
Funkcja tworzenia i odtwarzania playlist nie jest już dostępna w głównym programie Elten. Aby móc korzystać z playlist, pobierz program do tego przeznaczony w sekcji Programy.
UWAGA!
Skróty do odtwarzania playlist dostępne są jako Szybkie Akcje.
## Youtube
Od teraz Youtube jest osobnym programem, który uruchamiamy w ramach Eltena. Możemy pobrać go i zainstalować w sekcji Programy. Jego wygląd i funkcjonalność zostały nieco przebudowane, by łatwiej było się po nim poruszać i odtwarzać filmy. Jedną z licznych nowości jest możliwość pobierania filmów pod własną nazwą i w różnych formatach.

# Podziękowania, od autora
Z tego miejsca chciałbym podziękować wszystkim ludziom zaangażowanym w rozwój wersji 2.4. To dzięki nim możecie teraz cieszyć się wszystkimi wymienionymi powyżej nowościami.
Nie sposób wymienić wszystkie osoby zaangażowane w prace. Przede wszystkim jednak podziękowania składam:
* Użytkownikowi railwayguy - za prowadzenie angielskich betatestów,
* Wszystkim tłumaczom, a więc użytkownikom hozosch, electro, Julitka, zvonimirek222, david, monstricek oraz Kumandan,
* Testerom na czele z najbardziej aktywnymi użytkownikami hozosch, thespyde, balteam, Julitka oraz daszekmdn,
* Ludziom, którzy pracowali nad dokumentacją, a więc użytkownikom Julitka i Paulinux za przygotowanie powyższego dokumentu oraz użytkownikom papierek i balteam za przygotowanie readme,
* Głównym pomysłodawcom w osobach Lowca_Androidow, Paulinux, daszekmdn, tomecki i Julitka,
* I wszystkim tym, którzy pośrednio lub bezpośrednio angażowali się w rozwój i kształt tego produktu, którzy wspierali mnie i cały sztab w trudnych chwilach i tak ochoczo wypełniali Czerwoną Księgę Błędów Zagrożonych.
Dziękuję!