Regulamin korzystania z portalu EltenLink


# I. Pojęcia i definicje
1. Portalem nazywa się wszystkie treści wchodzące w skład domeny EltenLink i wszelkie funkcjonalności z nią związane.
2. "Autorem jest Dawid Pieper.
3. Użytkownikiem nazywa się każdą osobę zarejestrowaną i wykorzystującą portal w celu publikacji dowolnych treści.
4. "Radą Starszych" nazywa się użytkowników wchodzących w skład rady stanowiącej o kształcie portalu, jego przyszłości i polityce.
Radzie Starszych przewodniczy autor.
5. Administratorem grupy nazywa się osobę będącą jej założycielem (o ile uprawnienia te nie zostały przekazane innej osobie) i odpowiedzialną za jej formę.
Administratorzy grup podlegli są bezpośrednio Radzie Starszych, chyba że niniejszy dokument stanowi inaczej.
Każda grupa posiada dokładnie jednego administratora.
6. Moderatorem grupy nazywa się osobę podległą jej administratorowi i pełniącą obowiązki przez niego wyznaczone.
7. Za "moderację grupy" uznaje się administratora oraz wszystkich moderatorów danej grupy.
8. "Społecznością językową" określa się grupy oznaczone jako rekomendowane, w których prowadzi się dyskusje w danym języku.
9. "Grupą społecznościową" nazywa się główną grupę danej społeczności językowej, oznaczaną jako grupa rekomendowana i zawierającą nazwę społeczności, której dotyczy.
10. Za "Jednostkę zarządczą" uważa się użytkowników sprawujących pieczę nad społecznością konkretnego języka.
Administratorzy wszystkich grup rekomendowanych w danym języku podlegli są Jednostce Zarządczej takiego języka, zaś Jednostka Zarządcza podległa jest bezpośrednio Radzie Starszych.
11. "Kierownikiem Jednostki Zarządczej" jest administrator grupy społecznościowej właściwej dla jednostki.
12. "Administrację Portalu" stanowi "Rada Starszych" oraz wszystkie "Jednostki Zarządcze".
13. "Spamerem" nazywa się osobę zamieszczającą na portalu treści nieadekwatne do toczonych dyskusji, powielające się, szkodzące portalowi lub w jakikolwiek sposób obrażające użytkowników portalu, ich przekonania, wyznanie i poglądy, a także jakiekolwiek grupy narodowościowe, wyznaniowe i etniczne.
14. Za "forum" uważa się każde forum wchodzące w skład portalu i należące do każdej jego grupy. Do forum należą także wszystkie ankiety i załączniki na nim umieszczone.
15. "Zbanowanie" ("ban") to czasowe lub trwałe ograniczenie użytkownikowi dostępu do portalu, jego konta bądź danej grupy, stanowiące karę za złamanie punktów niniejszego regulaminu lub regulaminu wewnętrznego grupy.
Decyzję o nałożeniu bądź odwołaniu takiej kary podejmują członkowie Rady Starszych (globalnie) lub administracja grupy (w zakresie ograniczonym do danej grupy).

# II. Użytkownicy
1. Użytkownikiem może zostać każda osoba, która ukończyła 13 lat.
2. Używanie wielu kont jest zabronione.
Wyjątkiem są wypadki, gdy Rada Starszych wydała zgodę na utworzenie drugiego lub kolejnego konta przez użytkownika w rozpatrywanych indywidualnie sytuacjach.
3. Login (nick) użytkownika portalu nie może zawierać treści uznawanych za obraźliwe.
4. W celu rejestracji wymagane jest podanie adresu E-mail, do którego użytkownik ma stały dostęp i aktualizowanie go w razie potrzeby.
W szczególnych przypadkach może on zostać użyty w celu weryfikacji tożsamości użytkownika.
5. W wypadku włamania się na cudze konto, na wniosek poszkodowanego Rada Starszych przekazuje zawiadomienie popełnienia przestępstwa do organu ścigania właściwego dla kraju użytkownika dopuszczającego się takiej działalności.
Informacje o włamaniach lub atakach o szerszej skali są zawsze przekazywane do polskiego Urzędu Ochrony Danych Osobowych.
6. W wypadku naruszenia dóbr osobistych osoby prywatnej lub organizacji przez użytkownika portalu w zakresie określonym prawem rezydencji użytkownika, na wniosek poszkodowanego Rada Starszych może zabezpieczyć dowody i złożyć zawiadomienie popełnienia przestępstwa do organów ścigania.
7. Użytkownicy mogą otrzymywać dostęp do funkcji zastrzeżonych (premium), dostępnych jako podziękowanie za wsparcie projektu.

# III. Administracja Portalu
1. Członkowie Rady Starszych oraz kierownicy Jednostek Zarządczych są powoływani i odwoływani przez autora.
2. Kierownik Jednostki Zarządczej ma prawo do powoływania kolejnych jej członków wedle uznania.
3. Członkostwo w Administracji Portalu nie zwalnia z obowiązku przestrzegania niniejszego regulaminu.
4. Członkostwo w Administracji Portalu samoczynnie upływa na skutek:
A. Śmierci użytkownika lub jego utraty zdolności do dalszego pełnienia powierzonej funkcji,
B. Niezapowiedzianej nieaktywności użytkownika przez okres dłuższy niż 30 dni, z wyjątkiem usprawiedliwionych przypadków losowych,
C. Globalnego zbanowania użytkownika.
5. Do kompetencji Rady Starszych należą:
A. Koordynowanie zasad i ustaleń między Jednostkami Zarządczymi różnych społeczności,
B. Globalne banowanie użytkowników,
C. Sprawowanie nadzoru nad grupami nierekomendowanymi w zakresie przestrzegania zasad niniejszego regulaminu,
D. Dbanie o promocję portalu i pełnienie funkcji przedstawicielskich w jego imieniu,
E. Udzielanie pełnomocnictwa do reprezentowania Portalu,
F. Rozstrzyganie w sprawach spornych nieujętych w niniejszym regulaminie.
6. Zabrania się nadużywania uprawnień wynikających z członkostwa w Administracji Portalu.

# IV. Blogi, prywatne wiadomości oraz notatki
1. Zarówno treści umieszczane na blogach, w prywatnych wiadomościach, jak i notatkach nie podlegają moderacji z wyłączeniem punktów niniejszego regulaminu, a odpowiedzialnym za nie pozostaje użytkownik je publikujący.
2. Użytkownik może zostać ukarany poprzez zbanowanie i/lub usunięcie publikowanych treści w szczególnych wypadkach, gdy:
A. Naruszają one prawa autorskie, prawa własności, prawa do dystrybucji należące do osób prywatnych lub organizacji lub prawa odpowiednie w zależności od kraju rezydencji użytkownika,
B. Mają one charakter obraźliwy względem innych użytkowników (za wniesieniem wniosku o usunięcie tych materiałów przez zainteresowaną stronę do Rady Starszych).
3. Zabrania się udostępniania materiałów szkodliwych lub potencjalnie niechcianego oprogramowania.
W wypadku wykrycia materiałów tego typu przez oprogramowanie antywirusowe na serwerze, zostaną one automatycznie usunięte.
4. Autor zastrzega sobie prawo do ustalania limitów przestrzeni dyskowej, która może zostać zajęta przez pojedynczego użytkownika.
5. Materiały udostępniane w formie prywatnych wiadomości, wpisów na blogu lub notatek nie mogą stanowić regulaminu lub załączeń do regulaminu grup.

# V. Forum
1. Każdy użytkownik ma prawo do nieograniczonego niczym prócz punktów niniejszego regulaminu, regulaminów wewnętrznych i przepisów prawa kraju rezydencji wypowiadania się na forum. Żaden inny użytkownik nie może mu tego zabraniać lub w inny sposób uniemożliwiać.
Wyjątek stanowią nakładane przez moderację grup oraz Administrację Portalu ograniczenia, wynikające ze złamania któregoś z punktów niniejszego dokumentu bądź regulaminu grupy, której naruszenie dotyczy.
2. Każdy użytkownik wypowiadający się na forum ma obowiązek dbać, by jego wypowiedź była zrozumiała oraz czytelna, w szczególności poprzez przestrzeganie zasad ortografii i gramatyki danego języka, unikanie mieszania tematów, zakładanie wątków w odpowiednich działach i nadawanie im adekwatnych tytułów.
3. Za utrzymanie porządku na forum odpowiada moderacja grupy, do której forum należy. Ma ona prawo do:
A. Usuwania wątków lub wpisów,
B. Przenoszenia wpisów i wątków między tematami, forami i grupami,
C. Edycji wpisów i/lub tytułów wątków,
D. Banowania użytkownika w grupie, w której doszło do wykroczenia,
E. Wniesienia do Rady Starszych o globalne zbanowanie użytkownika.
4. Wpis na forum może być edytowany lub usunięty przez moderację w wypadku:
A. Ujawnienia prywatnych lub wrażliwych danych innych osób bez ich zgody (na wniosek osoby poszkodowanej),
B. Jawnego obrażenia użytkownika portalu, innej osoby bądź instytucji,
C. Wyraźnej niespójności lub niezgodności z tematem prowadzonej dyskusji,
D. Konieczności dostosowania wpisu do szablonu lub charakteru wątku,
E. Naruszenia innych praw wynikających z niniejszego regulaminu lub wewnętrznego regulaminu grupy, w której wpis został utworzony.
5. Użytkownik, zamieszczając daną treść na forum, oświadcza, że ma prawo do jej publikacji. Zabrania się umieszczania treści naruszających prawa autorskie lub pokrewne.
Moderatorzy i administratorzy grup zobowiązani są do bezzwłocznego usuwania tego typu treści.

# VI. Grupy niebędące grupami społecznościowymi
1. Grupy, które nie są grupami społecznościowymi, dzielą się na:
A. Grupy rekomendowane, wyodrębniane z grupy społecznościowej danego języka,
B. Grupy publiczne, tworzone przez użytkowników i widoczne publicznie,
C. Grupy ukryte, tworzone przez użytkowników i widoczne tylko dla ich członków.
2. Administratorzy grup zachowują autonomię w zakresie:
A. Ustalania wewnętrznych regulaminów, pod warunkiem publicznego ich przedstawienia,
B. Ustalania wewnętrznych zasad dotyczących moderacji, warunków dołączania i wypowiedzi,
C. Banowania lub wyrzucania z grupy członków na podstawie wewnętrznych regulaminów.
3. Regulaminy grup nie mogą być niezgodne z niniejszym dokumentem.
4. Regulamin grupy powinien zawierać informację o:
A. Nadrzędności niniejszego regulaminu,
B. Przewidywanych karach,
C. W wypadku uwzględnienia ostrzeżeń, sposobie ostrzegania użytkowników,
D. Sposobie informowania o zmianach wprowadzanych w wątkach,
E. Innych zasadach dotyczących grupy.
5. Grupa publiczna, na której forach przekroczone zostanie 1000 opublikowanych wpisów i do której należy przynajmniej piętnastu członków, ma obowiązek przedstawienia regulaminu w ciągu 14 dni od osiągnięcia tego limitu.
Jeśli grupa nie przedstawi regulaminu w oznaczonym czasie, Rada Starszych ma prawo do powołania nowego administratora takiej grupy zgodnie z punktem 7.
6. Rada starszych może wyznaczyć nowego administratora grupy w wypadku:
A. Śmierci administratora lub jego utraty zdolności do dalszego pełnienia tej funkcji,
B. Niezapowiedzianego braku aktywności administratora przez okres dłuższy niż 30 dni,
C. Złamania zasad niniejszego regulaminu przez administratora,
D. Złożenia uzasadnionego wniosku o zmianę administratora grupy publicznej, która osiągnęła przynajmniej 15 członków i 1000 wpisów, przez przynajmniej 51 procent użytkowników aktywnych w grupie w ciągu ostatnich 30 dni i należących do grupy od przynajmniej 90 dni.
7. Wybór nowego administratora na skutek zmiany administratora przez Radę starszych odbywa się poprzez głosowanie na nowego kandydata z listy najbardziej aktywnych członków grupy, przynajmniej trzech.
8. Grupy rekomendowane stanowią wyodrębnioną, podległą część grupy społecznościowej danego języka posiadającą własne fora, moderację oraz regulaminy.
8.1. Zapisy regulaminu grup rekomendowanych muszą być zgodne z regulaminem grupy społecznościowej, z której grupa jest wyodrębniana oraz z niniejszym regulaminem.
8.2. Administrator grupy rekomendowanej może zostać w każdej chwili powołany lub odwołany przez administratora grupy społecznościowej, z której grupa jest wyodrębniona.
8.3. Grupa publiczna może być przekształcona w grupę rekomendowaną za porozumieniem administratora tej grupy oraz administratora grupy społecznościowej, do której grupa będzie należeć.
8.4. Administrator grupy rekomendowanej jest zobowiązany do powołania przynajmniej jednego moderatora.
8.5. W grupie rekomendowanej obowiązują wszystkie bany użytkowników z grupy społecznościowej.
Moderacja grup rekomendowanych może także nadawać bany wewnętrzne, dotyczące tylko określonej grupy.
9. Grupy rekomendowane mają na celu przeniesienie popularnej tematyki z grupy społecznościowej. W danej grupie społecznościowej Nie mogą być wyodrębnione dwie grupy rekomendowane o tej samej tematyce.
Moderacja grup rekomendowanych oraz grup społecznościowych jest zobowiązana do wspólnego dbania o poprawne przenoszenie wątków między grupami.
Przenoszenie wątków może być wykonywane bezpośrednio na podstawie porozumienia między moderacjami grup rekomendowanych, bez udziału moderacji grupy społecznościowej.
10. Autor zastrzega sobie prawo do ustalania limitów przestrzeni dyskowej, która może zostać zajęta przez pojedynczą grupę.

# VII. Postanowienia końcowe
1. Niniejszy regulamin zaczyna obowiązywać z dniem 24 stycznia 2021r.
2. W wypadku nie uwzględnienia konkretnej sytuacji w niniejszym regulaminie, decyzję o szkodliwości rzeczonego czynu podejmuje autor w porozumieniu z Radą Starszych i/lub Jednostką Zarządczą.
3. Użytkownik korzystający z portalu oświadcza, że zna i rozumie niniejszy regulamin.
4. Każdy użytkownik ma prawo zgłosić zauważoną treść niezgodną z niniejszym regulaminem moderatorowi grupy, jej administratorowi, Jednostce Zarządczej lub Radzie Starszych (w przypadku braku reakcji jednostek podległych).
5. Każdy użytkownik może zgłosić wątpliwość co do dowolnego punktu w niniejszym regulaminie.
6. Zapytania i wnioski kierowane do Administracji Portalu powinny być napisane w języku angielskim lub języku, którym posługuje się ich odbiorca. Administracja Portalu zastrzega sobie prawo do ignorowania wszelkich wniosków nieprzestrzegających tego punktu.
7. Użytkownicy zobowiązani są do traktowania z odpowiednim szacunkiem moderatorów grup, ich administratorów, Jednostek Zarządczych i Rady Starszych, jako organów zarządzających portalem.
Zabronione jest agresywne kwestionowanie decyzji którejkolwiek z tych jednostek, podważanie ich kompetencji lub szykanowanie z powodu posiadanego tytułu.
8. Autor zastrzega sobie prawo do zmiany lub anulowania niniejszego regulaminu w dowolnym momencie. O wprowadzonych modyfikacjach użytkownicy zostaną poinformowani.