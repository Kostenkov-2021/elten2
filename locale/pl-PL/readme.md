# Wstęp
Dokument ten zawiera charakterystykę poszczególnych funkcji programu Elten - klienta portalu EltenLink dla systemu Windows, służącego do komunikacji osób niewidomych w Polsce i na całym świecie. Program pozwala m.in wysyłać wiadomości prywatne i grupowe, dyskutować na forach tekstowych i głosowych, pisać blogi z możliwością tworzenia wpisów audio, rozmawiać głosowo i wiele więcej.
## Podstawowa klawiszologia
Po aplikacji poruszamy się głównie za pomocą klawisza alt, strzałek oraz tabulatora, podobnie, jak ma to miejsce w systemie Windows. Klawisz alt otwiera menu główne, po którym nawigujemy strzałkami lewo-prawo, rozwijamy je strzałką w dół lub enterem, a interesującą opcję również wybieramy klawiszem Enter.
W wielu miejscach w programie możemy również używać menu kontekstowego, które często daje nam dostęp do akcji charakterystycznych dla danego elementu. Otwieramy je poprzez wciśnięcie klawisza menu kontekstowego lub domyślnie skrótem shift+f10, ale może ono też znajdować się jako pierwsza pozycja menu głównego po wciśnięciu klawisza alt, jeżeli tak zaznaczono w ustawieniach.
W miejscach, w których odtwarzamy media, klawisz spacja zatrzymuje odtwarzanie, strzałki lewo/prawo przewijają, a góra/dół przyciszają lub pogłaśniają.
Wciśnięcie klawisza F1 (domyślnie) powoduje odczytanie wszystkich dodatkowych skrótów klawiszowych obecnie zaznaczonej kontrolki.
## Szybkie Akcje
Na ekranie głównym aplikacji mamy też dostęp do tzw. szybkich akcji, które pozwalają w prosty sposób dostać się do dowolnego miejsca w programie. Do szybkich akcji można przypisywać skróty, dowolnie je ukrywać oraz usuwać.
Do szybkich akcji możemy również dodać dowolną grupę, konwersację, najbardziej interesujący nas blog i tak dalej.
Uwaga! Usunięcie jakiejś pozycji z szybkich akcji powoduje też usunięcie przypisanego do niej skrótu. Aby pozostawić skrót, zamiast ją usuwać, należy wybrać opcję ukryj tę akcje.
## Dodatek do nvda
Jeśli korzystamy z nvda, Elten poprosi nas o zainstalowanie dodatku. Poprawia on współpracę programu Elten z NVDA, pozwala na przewijanie tekstu czy obsługę brajlowskich linijek, umożliwia również korzystanie z tych samych skrótów, których używamy w NVDA, np. Insert+A do czytania tekstu.

# Społeczność
W menu Społeczność znajdują się funkcje służące do komunikacji pomiędzy użytkownikami Eltena, najważniejsze z nich to wiadomości, konferencje głosowe, blogi oraz forum.
##  Wiadomości
W sekcji Wiadomości można przesyłać wiadomości głosowe oraz tekstowe pomiędzy użytkownikami. Ponadto program umożliwia stworzenie konwersacji grupowej dla paczki znajomych.
Domyślnie nagrywane wiadomości głosowe nie mogą być dłuższe, niż 2 min.
Po wykupieniu pakietu audiofil ten limit zostaje zniesiony.
W wiadomościach można również przesyłać załączniki (domyślnie do 4 MB). Po wykupieniu pakietu kurier limit ten zostaje zwiększony do 32 MB oraz do wiadomości będzie można dodawać ankiety.
Sekcja ta pozwala też odbierać i wysyłać maile, daje to nam kilka ciekawych możliwości, można np. w prosty sposób korzystać z list mailingowych, rejestrować konta w różnych serwisach na Eltenowy adres e-mail, a przede wszystkim - mailować w prosty sposób z innymi ludźmi.
Każdy z użytkowników posiada swój własny adres mailowy, który składa się z nazwy użytkownika i domeny Elten.me, np. Jankowalski@Elten.me.
Aby utworzyć wiadomość e-mail, należy w sekcji Wiadomości wejść w menu kontekstowe, wybrać utwórz nową wiadomość, następnie w polu Odbiorca, wpisać adres e-mail osoby, do której chcemy wysłać wiadomość.
## Blogi
Blogi to jedna z chętniej używanych funkcji Eltena. Dzięki nim możliwe jest bardzo łatwe tworzenie blogów i zarządzanie nimi oraz przeglądanie i komentowanie twórczości innych.
Obecnie na Eltenie znajduje się kilkaset blogów, zawierających różnorodne treści, zaczynając od twórczości związanej z gotowaniem, graniem, filozofią czy literaturą piękną, a na tematach o równaniach różniczkowych kończąc. Można tu znaleźć dosłownie wszystko i od Ciebie zależy, co wybierzesz. 
Funkcja ta pozwala tworzyć zarówno treści tekstowe, jak i audio.
Blogi można przeglądać wg następujących kategorii:
Administrowane blogi - nasze własne blogi,
Ostatnio aktualizowane - lista blogów w kolejności chronologicznej; na górze są blogi z najnowszymi wpisami. Jeśli planujesz prowadzić bloga, to regularne publikowanie wpisów z pewnością wpłynie na jego popularność,
Najczęściej aktualizowane - nazwa mówi sama za siebie,
Śledzone blogi - blogi, które obserwujemy; dostajemy powiadomienia o każdym zamieszczonym na nich nowym wpisie.
Elten umożliwia nam również przeglądanie tych blogów, które są popularne wśród użytkowników dodanych przez nas do kontaktów.
Ponadto po wykupieniu pakietu skryba możliwe jest śledzenie konkretnych wpisów, dzięki temu dostaniemy informacje za każdym razem, gdy pojawi się nowy komentarz do nich.
Do tego służy kategoria Śledzone Wpisy.
### Tworzenie własnego bloga
Każdy z użytkowników może stworzyć jednego bloga w wersji darmowej, a po wykupieniu pakietu "skryba", ma szansę utworzenia nieskończonej ilości unikalnych blogów, w tym blogów współdzielonych z innymi użytkownikami.
Blogi działają na systemie wordpress, dzięki temu można używać wielu wtyczek dostępnych w tym systemie. Ponadto dzięki temu mamy dostęp do dużej liczby funkcji pozwalających zadbać o wygląd naszego bloga.
Jeśli martwisz się, że nie możesz pochwalić się swoim blogiem wśród znajomych spoza Eltena, nic prostszego - wystarczy skopiować link do bloga lub do konkretnego wpisu i wysłać go dowolnej osobie albo udostępnić np. na Facebooku.
Aby utworzyć własnego bloga, wystarczy wejść w administrowane blogi, następnie użyć skrótu CTRL, podać nazwę i nacisnąć enter.
Po wciśnięciu enter na nowoutworzonym blogu, możemy skrótem CTRL dodawać nowe kategorie lub wchodząc w daną kategorię albo we wszystkie wpisy, dodawać nowe wpisy, również skrótem CTRL.
Przy tworzeniu nowego wpisu możemy wybrać takie opcje, jak rodzaj edytora, widoczność wpisu - dla wszystkich lub tylko dla Eltenowiczów oraz możemy zezwolić lub nie na jego komentowanie.
Możemy również dodawać tagi do wpisu, naciskając znany nam już skrót CTRL+N na sekcji tagi pod tabulatorem.
### Personalizowanie własnego bloga
Jeżeli wciśniemy skrót CTRL+E na jednym z administrowanych blogów lub wybierzemy odpowiednią opcję z menu kontekstowego, pokażą nam się opcje dotyczące tego bloga.
W sekcji Ogólne możemy ustawić takie rzeczy, jak jego nazwa, opis, język czy oznaczyć go jako publiczny.
Blogi publiczne są wyszukiwane w wyszukiwarkach takich jak Google i innych, odznaczenie tego pola powinno, chociaż nie w każdym przypadku, zabronić wyszukiwarkom pokazywania tego bloga w wynikach wyszukiwania.
W sekcji Komentarze możemy ustawić, kto może komentować nasze wpisy i czy komentarze muszą być zatwierdzane oraz włączyć automatyczne blokowanie możliwości komentowania po określonym czasie.
Możemy też ustalić, jak mają być sortowane komentarze na stronie.
W sekcji Wpisy widnieją różne opcje personalizacji wyświetlania wpisów w przeglądarce.
W sekcji Data i godzina możemy ustawić format i strefę czasową bloga.
W sekcji Pozostałe możemy zarządzać swoim kontem wordpress, tagami na blogu i jego domeną. Tutaj też znajdziemy oczekujące do zatwierdzenia komentarze.
### Przeglądanie zewnętrznych blogów wordpress
Jest to potężna funkcja, znacznie ułatwiająca przeglądanie blogów działających na wordpressie. Po otworzeniu bloga, Elten może wyświetlić wpisy ze wszystkich kategorii na danym blogu, ale możliwe jest również przeglądanie poszczególnych kategorii. Dzięki temu nie tracimy czasu na grafikę, a reklamy obecne na stronie są pomijane.
Aby sprawdzić, czy dany blog jest obsługiwany, należy wpisać jego adres URL w zakładce "otwórz zewnętrzny blog wordpress".
## Forum
Forum jest to miejsce, na którym można porozmawiać na różne tematy. Żeby ułatwić znalezienie interesujących nas treści, zostało ono podzielone na grupy.
Dodatkowo, na dole forum znajdziemy takie zakładki jak Ostatnio aktywne grupy, Grupy rekomendowane, Grupy otwarte czy Wszystkie grupy.
Każdy z użytkowników może założyć swoje własne grupy.
#### Grupy rekomendowane
Są to najpopularniejsze grupy na Eltenie, stanowią trzon forum. 
#### Grupy publiczne
Są to grupy z reguły zajmujące się bardziej szczegółową tematyką. Jeśli masz swoją pasję, znasz się na danym temacie jak nikt inny albo może chcesz tylko zobaczyć, jak to jest zarządzać grupą, nic nie stoi na przeszkodzie byś utworzył grupę.
Warto podkreślić, że nawet jeśli ktoś nie należy do grupy publicznej, może przeglądać jej fora.
Administrator grupy może natomiast ustalić, czy każdy może do niej dołączyć, czy prośba o dołączenie musi zostać zatwierdzona przez administratora lub moderatorów.
Grupa publiczna ma szansę stać się rekomendowaną, jeżeli okaże się wystarczająco interesująca dla dużej części społeczności.
#### Grupy ukryte
Do tego typu grupy można dostać się tylko na zaproszenie od administratora lub moderatora. Grupa nie jest widoczna publicznie i osoby niezaproszone nie mogą przeglądać jej forów. Służyć może do dyskutowania na bardziej wrażliwe tematy lub po prostu do rozmów ze znajomymi.
### Najważniejsze skróty
Aby ułatwić przeszukiwanie treści na forum, poniżej zostały podane najistotniejsze skróty:
CTRL+, (przecinek) - przejdź do pierwszego wpisu w wątku,
CTRL+. (kropka) - przejdź do ostatniego wpisu w wątku,
CTRL+u - przejdź do pierwszego nieprzeczytanego wpisu w wątku,
Shift+Enter - pokarz wszystkie wątki w grupie albo wszystkie wątki na danym forum
Shift +Strzałki lewo-prawo - pozwalają ustawić, co ma być czytane jako pierwsze, gdy chodzimy po grupach, forach czy wątkach. Np. możemy ustawić, żeby przed nazwą każdej grupy Elten informował nas najpierw o liczbie nieprzeczytanych wpisów, a dopiero potem o nazwie grupy, na której się znajdujemy.
Shift +Strzałka góra/dół - pozwala na przeglądanie wątków w danej grupie po tagach. Tagi to zbiór słów kluczy ułatwiających szybkie znalezienie odpowiedniego wątku, np. niektóre wątki mogą być oznaczone tagiem "zamknięty" lub "rozwiązany". Jeśli wybierzemy tag "rozwiązany", to poruszając się samymi strzałkami góra-dół, natrafimy tylko na wątki, które są oznaczone tym tagiem.
### Przydatne funkcje na forum
W celu łatwiejszego przeglądania treści, możemy śledzić Interesujące nas fora lub wątki. W tym celu musimy, stojąc kursorem na danym dziale w grupie, wejść w menu kontekstowe i dodać do śledzonych interesujące nas forum, a jeśli chcemy śledzić wątek, to, znajdując się na wątku, wchodzimy w menu kontekstowe i wybieramy opcję Dodaj do śledzonych wątków.
Uwaga! Żeby obserwować całe fora w grupach, których nie jesteśmy moderatorem lub administratorem, musimy mieć wykupiony pakiet Kurier.
Ponadto wątek, którego nie przeczytaliśmy, ponieważ np. ma kilkaset wpisów, możemy oznaczyć do przeczytania na później; w tym celu strzałkami szukamy odpowiedniego wątku, a następnie z menu kontekstowego wybieramy Oznacz wątek. Zamiast wchodzić w menu kontekstowe, możemy po prostu wcisnąć kombinację CTRL+H.
Listę oznaczonych wątków znajdziemy na górze forum, w zakładce Oznaczone Wątki.
Uwaga! Oznaczanie wątków jest możliwe dopiero po wykupieniu pakietu kurier w Elten premium.
Jeśli nie mamy czasu, żeby dokończyć czytanie wątku, możemy skorzystać z zakładek; w tym celu na wpisie, na którym skończyliśmy czytać, wchodzimy w menu kontekstowe, następnie enterem wybieramy nawigacja, potem zakładki; na liście, która się pojawi, wchodzimy w menu kontekstowe i klikamy Nowa Zakładka.
Możemy też stworzyć zakładkę przy pomocy kombinacji skrótów - CTRL+B (aby wejść do zakładek) i CTRL+N.
Tworzenie zakładek jest możliwe po wykupieniu pakietu kurier.
Ten sam pakiet pozwala ukryć sygnatury innych użytkowników. W tym celu wystarczy na dowolnym wpisie użyć menu kontekstowego i przy pomocy strzałki w dół znaleźć opcję Ukryj sygnatury.
### Wzmianki
Wzmianki to krótkie wiadomości z automatycznym odnośnikiem do konkretnego wpisu. Jeżeli zobaczymy jakiś post, o którym wiemy, że może zainteresować naszego znajomego, wzmiankujemy mu ten wpis i ewentualnie dodajemy krótką notkę z informacją, dlaczego postanowiliśmy wskazać akurat ten post.
Po otwarciu wzmianki, odbiorca zostanie przeniesiony automatycznie do danego wpisu.
Po wykupieniu pakietu kurier możliwe jest również odpowiadanie na wzmianki oraz przeglądanie historii wzmianek.
## konferencje
Moduł ten pozwala prowadzić konferencje głosowe z innymi użytkownikami programu, podobnie jak ma to miejsce w aplikacjach takich jak teamtalk, czy discord. Możliwe jest też wspólne oglądanie filmów i słuchanie muzyki.
Dzięki obsłudze dwóch kart dźwiękowych można również prowadzić podcasty czy prezentować gry. Ta ostatnia funkcja jest dostępna tylko dla użytkowników, którzy wykupili pakiet audiofil.
### Tworzenie własnego kanału
Po wejściu w konferencje ukaże nam się lista kanałów. Aby dołączyć do dowolnego kanału, należy poruszać się strzałkami góra-dół i wcisnąć enter lub CTRL+J na interesującym nas kanale, o ile jakieś są dostępne. Aby utworzyć nowy kanał, wciskamy CTRL lub wybieramy nowy kanał z menu kontekstowego.
Jeżeli nie jesteś zaawansowanym użytkownikiem, a chcesz po prostu porozmawiać z przyjaciółmi, możesz spokojnie zostawić wszystkie wartości domyślne, wpisując jedynie nazwę kanału, następnie tabulatorem znaleźć utwórz kanał i wcisnąć enter. Domyślne ustawienia są do tego jak najbardziej wystarczające.
Nazwa kanału - tutaj wpisujemy nazwę, pod którą nasz pokój będzie widoczny.
Język - wybieramy język, w którym będą się toczyły rozmowy na kanale. Możliwe jest filtrowanie kanałów wg. języków.
Szybkość transmisji - im większa, tym lepsza jakość, lecz również większe zużycie danych; zwiększanie szybkości transmisji nie jest wskazane przy słabych połączeniach internetowych.
Rozmiar ramki - im większa ramka, tym lepsza jakość i mniejsze zużycie danych, lecz większe opóźnienia.
Kanały - tutaj Możemy wybrać, czy nasz kanał ma być stereofoniczny, czy monofoniczny.
Wirtualizacja przestrzeni - przy ustawieniu panning poruszając się po planszy kanału pozycja użytkowników będzie nam się zmieniała jedynie z lewej strony na prawą, a przy ustawieniu hrtf będziemy mogli chodzić w 3d, czyli przy przemieszczaniu się będziemy mogli usłyszeć rozmówców zarówno z lewej, prawej, z przodu jak i z tyłu (patrz niżej).
Uwaga! Użytkownicy premium, którzy wykupili pakiet audiofil będą mogli wybrać rozmiar pokoju oraz dźwięki tła dla kanału hrtf.
Ustaw hasło dla tego kanału - po zaznaczeniu tego pola i wpisaniu hasła, nikt, kto nie zna hasła, nie dostanie się na nasz kanał; nie podawaj hasła osobom, których nie życzysz sobie na kanale.
### Przestrzeń kanału
Po utworzeniu własnego kanału lub dołączeniu do istniejącego, pierwszym elementem, na którym stanie kursor, będzie przestrzeń kanału. 
Wyobraźmy sobie, że nasz kanał to pokój, w którym są inni rozmówcy. Domyślnie wszyscy stoimy w tym samym miejscu. 
Za pomocą strzałek lewo, prawo, góra i dół możemy poruszać się po tej wirtualnej przestrzeni.
Gdy przy tworzeniu kanału ustawiliśmy wirtualizację przestrzeni na panning, strzałki lewo-prawo przesuwają nas w lewo lub w prawo w stosunku do innych użytkowników, a strzałki w górę i w dół zmieniają ich głośność. Im dalej stoimy od kogoś, tym różnice głośności są większe.
Gdy ustawiona jest wirtualizacja przestrzeni na hrtf, innych rozmówców będziemy słyszeli z różnych stron; jeśli będziemy się od nich oddalać, będziemy ich ciszej słyszeć.
### Lista użytkowników kanału.
Wciskając raz tabulator, trafiamy na listę użytkowników kanału. Poruszamy się po niej tradycyjnie - strzałkami góra-dół.
Otworzenie menu kontekstowego na użytkowniku wyświetli nam takie opcje jak zmiana głośności czy jego wyciszenie.
Możliwe jest również szeptanie do innych użytkowników tak, żeby inne osoby na kanale tego nie usłyszały. W tym celu należy przytrzymać spację w trakcie mówienia na osobie, do której chcemy szeptać; puszczenie spacji oznacza koniec szeptania.
Za pomocą skrótu CTRL+G możemy podejść do innego użytkownika, o ile wcześniej zmienił on swoją pozycję na planszy kanału. Wciśnięcie tego skrótu na sobie pozwala nam znaleźć się na startowym miejscu w przestrzeni.
### Chat.
Na kanale można również pisać wiadomości tekstowe. Pierwsze pole, Historia Chatu, umożliwia nam przeglądanie ostatnich wiadomości. 
Uwaga! Historia dla wydarzeń sprzed twojego dołączenia do kanału nie jest dla Ciebie widoczna. Po opuszczeniu kanału historia nie jest zapisywana.
W polu chat możemy wpisać swoją wiadomość. Wysyłamy ją po wciśnięciu enter.
### obiekty i strumieniowanie
Po wciśnięciu Enter na opcji Obiekty i strumieniowanie, pojawia się menu, w którym mamy do wyboru opcje:
*Obiekty kanału - jeśli chcemy urozmaicić naszą konferencję, to mamy taką możliwość. Dzięki obiektom; możemy dodać dźwięki lasu, gór czy morza.
Jeśli stworzymy kanał o dużych rozmiarach, to możemy umieścić w różnych miejscach dźwięki urozmaicające przestrzeń kanału. Np. w dolnym rogu umieszczamy zegar, na środku - dźwięki z baru, a w prawym górnym rogu - dźwięki z życia miasta.
*Strumieniuj kartę dźwiękową - dzięki tej opcji możemy streamować na nasz kanał filmy, piosenki, generalnie co dusza zapragnie.
*Strumieniuj plik audio - jeśli chcemy odtworzyć uczestnikom konferencji plik z naszego komputera, możemy w prosty sposób zrobić to dzięki tej opcji; klikamy enter, wybieramy plik z komputera i od tej pory wszyscy na kanale słyszą to, co chcemy im zaprezentować.
### zmiana głośności
Po wciśnięciu Entera na opcji Zmiana Głośności, możemy zarządzać głośnością naszego mikrofonu, głośnością główną, czyli tym, jak słyszymy wszystkich uczestników rozmowy oraz głośnością strumienia.
Głośność regulujemy strzałkami góra-dół, a między rodzajami głośności poruszamy się tabulatorem.
### Status
Tutaj możemy sprawdzić, ile czasu spędziliśmy na kanale, jakie mamy opóźnienia oraz ile danych wysłaliśmy i odebraliśmy. To ostatnie jest szczególnie przydatne, gdy mamy ograniczony pakiet internetowy.
Aby sprawdzić swoje opóźnienia, należy włączyć na sobie nasłuch.
### Włącz funkcję naciśnij i mów
Jeśli chcesz, żeby słyszano Cię tylko gdy trzymasz odpowiedni klawisz, to wystarczy, że zaznaczysz tą opcję. Jest to popularnie zwany push to talk.
Jeśli zaznaczymy to pole, to tabulatorem możemy ustawić klawisz, który po wciśnięciu ma uaktywniać nasz mikrofon. Do wyboru jest shift, alt lub CTRL oraz klawisze liter i cyfr. Możemy zaznaczyć więcej niż 1 klawisz.
### Zapisuj tę konferencję do pliku
Ta funkcja umożliwia nam nagrywanie tego, co się dzieje, na kanale. Jeśli chcemy mieć nagranie z konferencji w jednym pliku, to należy wybrać zapisz miks strumieni do jednego pliku.
Została również dodana eksperymentalnie opcja Zachowaj oddzielne strumienie, która zezwala na zapisywanie każdego użytkownika z kanału w oddzielnym pliku.
### Dzwonienie do innych użytkowników.
Gdy nie masz ochoty tworzyć kanału, a chcesz z kimś porozmawiać, możesz do niego zadzwonić. W tym celu wystarczy, że wybierzesz kogoś z listy kontaktów i z menu kontekstowego wybierzesz opcję zadzwoń.
## Notatki
Elten umożliwia stworzenie swojej notatki i udostępnienie jej innym osobom, np. w celu późniejszej wspólnej edycji tekstu.
## Ankiety
Ankiety to proste narzędzie umożliwiające Eltenowiczom sprawdzenie, co inni użytkownicy myślą na różne tematy. Stosuje się je również do sprawdzenia, jak Eltenowicze zapatrują się np. na nowe funkcje w Eltenie. Administratorzy grup mogą je wykorzystać do uzyskania odpowiedzi na pytania istotne dla ich grupy.
Z ankiet może korzystać każdy i wszyscy mogą tworzyć je bez ograniczeń, a o co zapytasz, zależy już tylko od Ciebie.
Warto dodać, że ankiety można również dodawać do postów na forum tak, aby użytkownicy mieli do nich łatwiejszy dostęp.
Elten pozwala nam na filtrowanie odpowiedzi w ankietach. Wyobraźmy sobie np., że ktoś stworzył ankietę o gotowaniu. W pierwszym pytaniu zapytał, czy lubimy gotować. Dzięki opcji filtrowania możesz sprawdzić, jak na kolejne pytania odpowiedziały osoby, które lubią gotować i te, które nie przepadają za tym zajęciem.
Aby użyć filtrów, należy wybrać konkretną ankietę, a następnie opcję Pokarz Wyniki. Strzałkami góra-dół poruszamy się pomiędzy pytaniami; gdy wciśniemy tabulator na danym pytaniu, pod strzałkami widzimy odpowiedzi.
Na każdej z odpowiedzi, po wciśnięciu menu kontekstowego, pojawiają się nam dwie opcje: Filtruj z tą odpowiedzią oraz Filtruj bez tej odpowiedzi. Jeśli pytanie składa się z 3 odpowiedzi i wybierzemy Filtruj bez Odpowiedzi na pierwszej z trzech opcji, ona nie będzie brana pod uwagę. Czyli jeśli na 9 osób po 3 osoby zagłosowały na hipotetyczne odpowiedzi A, B i C, to każda z odpowiedzi ma 33% głosów; po odfiltrowaniu odpowiedzi A, ta pierwsza ma 0%, pozostałe dwie mają po 50%. Od tej pory osoby z odpowiedzi A nie będą brane pod uwagę w innych pytaniach.
## Użytkownicy
Tutaj znajdują się informacje o kontach Eltenowiczów.
### Lista kontaktów
Osoby, które dodaliśmy do swoich kontaktów, znajdziemy właśnie tutaj.
### Pozostałe opcje
W dalszej części menu można np. sprawdzić, kto jest aktualnie online, listę ostatnio zarejestrowanych na Eltenie osób czy ostatnio aktywnych użytkowników.
Ponadto znajduje się tutaj rada starszych, którą tworzą użytkownicy mający znaczny wpływ na rozwój Eltena.
## Zarządzaj moim kontem
Znajdują się tutaj wszystkie ustawienia związane z naszym kontem.
### Profil
Tutaj można podać kilka informacji o sobie, takich jak wiek czy płeć, które będą widoczne w naszej wizytówce dla innych użytkowników.
### Wizytówka
Jeśli chcesz napisać coś o sobie, zachęcić użytkowników do pisania do Ciebie, to pole to jest na to dobrym miejscem.
### Języki
Na Eltenie działają różnego rodzaju filtry językowe.  Dzięki temu nie wyświetlają nam się np. grupy, blogi i kanały w konferencjach głosowych w językach, których nie znamy.
### Status i sygnatura
Status i sygnatura mogą nam posłużyć do umieszczenia krótkiego zdania, cytatu, który jest dla nas ważny.
Status wyświetla się po naszej nazwie użytkownika np. na liście kontaktów, natomiast sygnatura wyświetla się pod naszymi wpisami na forum.
### powiadomienia Co nowego
Można tutaj ustalić, o jakich nowościach ma nas informować Elten.
### prywatność
Pozwala na dostosowanie np. tego, kto (wszyscy Eltenowicze czy tylko znajomi) ma widzieć nasz profil; ponadto Istnieje możliwość ustawienia, żeby mogły do nas dzwonić tylko osoby, które posiadamy w kontaktach.
### bezpieczeństwo
Ta sekcja umożliwia nam np. zmianę adresu e-mail, hasła czy ustawienie uwierzytelniania dwuetapowego.
Uwierzytelnianie dwuetapowe znacznie zwiększa bezpieczeństwo naszego konta. Przy każdorazowym logowaniu na Eltena, będziemy musieli wpisać nasze hasło oraz otrzymany kod sms.
### Pozostałe
W tej zakładce istnieje możliwość kupienia pakietów premium w celu wsparcia projektu Elten.

# Programy
Sekcja programy zawiera dodatkowe pakiety, rozszerzające możliwości Eltena. Możemy je dodawać i usuwać w razie potrzeby. W niniejszej sekcji dokumentu opisany zostanie każdy z nich.
## Manager plików
Program ten umożliwia przeglądanie dysku naszego komputera. Możemy używać go zamiast eksploratora Windows. Ponadto można otwierać nim pliki audio, .html czy tekstowe (m.in .doc, .txt, .rtf, .pdf - po doinstalowaniu odpowiedniego pakietu).
Możliwa jest też zamiana plików tekstowych na pliki głosowe, czytane syntezatorem, po doinstalowaniu programu Speech Outputter.
Manager może służyć jako odtwarzacz dla wielu popularnych formatów audio, takich jak mp3, Wave, OGG, Wma, flac czy opus.
Warto podkreślić, że dzięki managerowi możemy otworzyć pliki znajdujące się np. w folderach aplikacji takich jak Dropbox lub Google Drive w komputerze.
## Youtube.
Dzięki temu programowi możemy oglądać filmy z serwisu youtube oraz pobierać je na dysk. Pliki mogą zostać automatycznie skonwertowane do popularnych formatów audio. Nie jest jednak możliwe czytanie komentarzy pod filmem, logowanie się na konto google czy subskrybowanie kanałów.
## Playlist
Instalacja tego programu umożliwia nam tworzenie playlist i zarządzanie nimi; po dodaniu odpowiednich skrótów do Szybkich Akcji, możemy odtwarzać je z każdego miejsca w programie.

# Narzędzia
W sekcji narzędzia możemy zmienić ustawienia programu, użyć takich funkcji, jak sprawdzanie łącza internetowego czy debugger.
## Ustawienia programu.
Po ustawieniach nawiguje się z użyciem strzałek góra-dół w celu wybrania kategorii. Po zaznaczeniu interesującej nas sekcji, do jej ustawień dostaniemy się po wciśnięciu tabulatora.
### Ogólne
Język - tutaj ustawimy główny język interfejsu programu.
Uwaga! Dotyczy to jedynie interfejsu, a nie filtrów grup czy kanałów na konferencjach.
Automatycznie minimalizuj Eltena do zasobnika systemowego - Elten będzie minimalizowany po przejściu na inne okno. Można go przywrócić potem z zasobnika kombinacją CTRL+Alt+Shift+T.
Włącz automatyczne logowanie - po zaznaczeniu tego pola wyboru, Elten za każdym razem będzie się logował po uruchomieniu automatycznie, bez potrzeby podawania loginu czy hasła. Nie zaleca się ustawiania tej opcji, jeżeli nie jesteś jedynym użytkownikiem komputera.
Automatycznie uruchamiaj Eltena przy starcie systemu - program startuje automatycznie wraz z systemem Windows.
Następna opcja pozwala na sprawdzanie aktualizacji przy każdorazowym uruchomieniu programu. Jeżeli stabilna wersja będzie dostępna, pokaże się aktualizacja i, po zatwierdzeniu, zostanie pobrana.
Wysyłanie raportów użytkowania - Elten będzie wysyłał podstawowe informacje m. in. o posiadanym systemie komputera czy używanym procesorze do twórcy programu.
### Interfejs
Na początku mamy pole, po którego zaznaczeniu w programie będziemy słyszeć dźwięki ustawionego tematu dźwiękowego. Następne pole odpowiada za jego głośność. Dalej możemy wybrać sam temat dźwiękowy.
Po kolejnym wciśnięciu Tabulatora, znajdziemy się na opcji Zarządzaj tematami dźwiękowymi, gdzie możemy je pobierać i usuwać. 
Uwaga!
Dzięki wykupieniu pakietu audiofil, możliwe jest pobieranie wszystkich tematów dźwiękowych dostępnych na serwerze Eltena.
Kolejne pole wyboru to pozycjonowanie dźwięków interfejsu w przestrzeni; podczas poruszania się po menu bądź listach dźwięk przechodzi od lewej do prawej wraz z przemieszczaniem się po elementach. Odznaczenie tego pola powoduje, że wszystkie dźwięki interfejsu są słyszalne na środku.
Następne pole umożliwia nam wyłączenie lub włączenie dźwięków tła (np. w menu) i dźwięku okien dialogowych.
Pokazuj menu kontekstowe na pasku menu - menu kontekstowe, dostępne pod klawiszem menu kontekstowego lub Shift+F10, dodatkowo będzie wyświetlać się jako pierwszy kafelek menu głównego, pod klawiszem Alt.
Sposób informowania o typie kontrolek - tutaj możemy wybrać, czy mamy być informowani o typie kontrolki głosem, dźwiękiem, czy może głosem i dźwiękiem. Typ kontrolki to np. pole wyboru, przycisk, pole edycji etc.
Kolejne pole wyboru określa, czy wiersze mają być zawijane w polach tekstowych
Sposób wyświetlania list wyboru - określa, czy po dojściu strzałką w dół do końca listy, kursor ma się zatrzymać, czy, w wariancie kołowym, ma przejść z powrotem na jej początek.
Zapętlaj formularze - podobna opcja, lecz dotyczy poruszania się tabulatorem po formularzach; po zaznaczeniu, tabulator będzie poruszał się dookoła nich.
### Głos.
W tej kategorii możemy wybrać, czy Elten ma korzystać z nvda, jako czytnika ekranu, czy z wybranego syntezatora sapi 5. Możemy również wybrać echo pisania, czyli to, co Elten ma nam odczytywać przy wpisywaniu znaków i słów.
Dostępne jest także pole wyboru, dotyczące włączenia obsługi linijek brajlowskich. Działa jedynie z nvda i wymaga zainstalowanego dodatku
Uwaga! Funkcja ta może powodować problemy przy bardzo długich polach tekstowych; w razie problemów zaleca się jej wyłączenie.
### Zegar
Elten domyślnie informuje nas dźwiękiem i głosem o pełnych godzinach. Tutaj możemy ustawić, czy ma to być dźwięk, dźwięk wraz z informacją głosową, czy brak informacji. Można zmienić też częstotliwość informowania o aktualnej godzinie; do wyboru mamy informacje co godzinę, pół godziny i 15 minut.
Ponadto możemy pozwolić, by Elten "obudził" nas o wybranej godzinie, dodając własne alarmy.
### Urządzenia audio.
Urządzenie wyjściowe - tutaj wybieramy kartę dźwiękową, przez którą Elten ma wysyłać dźwięk.
Mikrofon - jak sama nazwa wskazuje, tutaj wybieramy kartę dźwiękową, przez którą Elten będzie nagrywał dźwięk np. w konferencjach głosowych, na forum czy w wiadomościach głosowych.
Następne pole wyboru umożliwia włączenie lub wyłączenie efektów fx.
Dalej możemy wybrać, czy redukcja szumów ma być włączona przy konferencjach, konferencjach i na forum czy wcale. Redukcja szumów jest bardzo przydatna, jeżeli wiatraki twojego komputera wydają głośny dźwięk lub Twój mikrofon najzwyczajniej w świecie szumi.
Możemy też włączyć/wyłączyć anulowanie echa. Funkcja ta umożliwia uniknięcie tzw. sprzężenia zwrotnego, popularnie nazywanego zwrotką przy odłączonych słuchawkach.

# Pomoc
W tej sekcji znajdziemy takie rzeczy jak licencja programu, Przeczytaj Mnie (ten dokument), przewodnik po dźwiękach tematu dźwiękowego czy listę zmian.
Nie zapomnij przeczytać licencji!
W razie innych pytań, nie zawierających się w tym dokumencie oraz w całej sekcji pomoc, śmiało zadaj je na forum Eltena.

# Pakiety premium
W kilku miejscach pojawia się wzmianka o płatnych pakietach do wykupienia. Informacje o aktualnych korzyściach i cenach każdego z nich znaleźć można w menu Społeczność, Zarządzaj Moim Kontem, Pozostałe, Pakiety Premium.

# Założenia licencyjne
Elten oparty jest na licencji GNU GPL 3 - General Public License. Oznacza to, że jest oprogramowaniem otwartym, czyli ma jawny kod źródłowy.
Celem licencji GNU GPL jest przekazanie użytkownikom czterech podstawowych wolności
* wolność uruchamiania programu w dowolnym celu 
* wolność analizowania, jak program działa i dostosowywania go do swoich potrzeb 
* wolność rozpowszechniania niezmodyfikowanej kopii programu 
* wolność udoskonalania programu i publicznego rozpowszechniania własnych ulepszeń, dzięki czemu może z nich skorzystać cała społeczność 
W celu uzyskania dodatkowych informacji na temat licencjonowania, odwiedź link:
http://www.gnu.org/licenses/quick-guide-gplv3.html

# Credits
Informacje o autorach programu można uzyskać w odpowiedniej sekcji menu Użytkowników.
Niniejszy dokument został napisany przez użytkowników balteam oraz papierek.